/ /sarbatAthAgatAnAMgatyekamahAmargowatsanasUtraratnasyottamaparaMparasyabimokShapustakarItIyAdwadzradharAnandabhadrakabimokShasubhaShitodakabr-indAbdhinAmabihAraM// / /de
bzhin gshegs pa thams cad kyi bgrod pa gcig pa'i lam chen gsung ngag rin po che'i bla ma brgyud pa'i rnam thar glegs bam gnyis pa las rdo rje 'chang kun dga' bzang po'i rnam
par thar pa legs bshad chu bo 'dus pa'i rgya mtsho zhes bya ba bzhugs//

/ /oM swa sti siddhaM/ rgyal ba rdo rje 'chang kun dga' bzang po'i rnam par thar pa legs bshad chu bo 'dus pa'i rgya mtsho yon tan yid bzhin nor bu'i 'byung gnas zhes bya ba/
bla ma dang lhag pa'i lha la gus pas phyag 'tshal zhing skyabs su mchi'o/ /brtse ba chen pos byin gyis brlab tu gsol/ kun khyab zab gsal gnyis med chos kyi sku/ /dga'
chen yan lag bdun ldan longs spyod rdzogs/ /bzang po'i phrin las bsam yas sprul pa'i sku/ /khyab bdag rdo rje 'chang la phyag bgyi'o/ /gang de'i rnam thar so skye'i yul min
yang / /rang dang skal mnyam dad pa'i sa bon du/ /skyes chen bla ma rnams kyi gsung rab bzhin/ /ci nus dbye la gegs med gnang ba stsol/ /zhes mchod par brjod cing bshad
par dam bcas nas/ 'dir rgyal ba rdo rje 'chang kun dga' bzang po zhes snyan pa'i ba dan srid pa gsum na g.yo ba'i rtogs pa brjod pa

la don gnyis te/ dngos dang 'phros so/ /dang po la rgyal bas lung bstan tshul/ sku skye ba snga ma rnams su bstan pa la bya ba byas tshul/ sku skye ba 'dir sangs rgyas kyi
bstan pa la mdzad tshul lo/ /dang po ni/ de yang bdag cag gi 'dren pa dam pa 'di ni bskal pa dpag tu med pa'i sngon rol du mngon par rdzogs par sangs rgyas zin kyang / bskal
pa bzang po 'di la rdzogs pa'i sangs rgyas stong 'byung ba'i snyigs ma lnga bdo ba'i dus su ston pa thub pa'i dbang po sogs kyi bstan pa la phan pa dang / sems can mang
po smin grol la 'god pa'i lung bstan ni/ 'phags pa dge ba'i rtsa ba yongs su 'dzin pa byang chub sems dpa'i sde snod kyi mdo las/ de tshe 'jig rten mgon po'i sprul pa
sprul/ /de tshe dge slong kun dga' bzang po 'byung / /tshul khrims kyis kyang khyad par 'phags gyur la/ /thos pa mang zhing pha rol phyin pas 'phags/ /thabs dang shes rab
la ni shin tu bslabs/ /de dag chos kyi sems rgyud brjed mi 'gyur/ /rtag tu 'phags pa rnams dang 'grogs

par 'gyur/ /dpa' bo de yi yon tan gang yod pa/ /mang du thos kyang mthar thug 'gyur ba med/ /dpa' bo shin tu gnas pa de yi ming / /de tshe bud med gang gis thos gyur pa/ /de
ni phyin chad bud med dngos mi 'gyur/ /de ltar rtsi sman 'dra ba'i mi des ni/ /ming gi'ang sangs rgyas mdzad pa byed par 'gyur/ /de tshe phyogs bcu dag tu bsgrags pa na/
/dpa' bo de yi ming ni sus thos pa/ /de yi ming gis las ni de byed de/ /bud med gang zag la ni reg mi 'gyur/ /gang gis mthong dang bsti stang byed ci smos/ /des na rgyal
bas dge slong gang sprul pa/ /kun dga' bzang po zhes ni bya ba des/ /rgyal bas de skad bsgrags pa de 'dra ba/ /byang chub bzhugs pa ci mchis de la zhus/ /kun dga' bzang
po go cha dpa' bo'i ming / /'jig rten khams 'dir yongs su bsgrags pa na/ /gang dag phyi dus dge slong rnams 'byung ba/ /rtsub dang gtum dang shin tu rtsub pa yi/ /dge slong
gzhan gyis 'di la rtsod par 'gyur/ /chos 'di rgyal bas gsungs pa ma yin zhes/ /'jig rten phyin ci log la kun dgar ltos/ /de phyir snyigs ma'i dus na de dag ni/ /nga dang
lhan cig sangs rgyas zhing du lhags/ /nga yi byang chub mchog 'di thob gyur kyang / /de tshe sems can lta can spro ba med/ /phyi dus 'jigs pa chen po de yi tshe/ /srog
kyang btang nas de bzhin bya snyam ste/ /nga yi chos mchog spel zhing 'dzin par byed/ /kun dga' bzang skyong rin chen 'byung gnas dang / /dkon mchog 'byung gnas dang ni
ded dpon bzang / /yon tan sbas pa mkhas dang de bzhin du/ /dpa' bo bzang stobs gang yin de la ltos/ /kun dga' gang su dag gis de dag mthong / /gang dag su yis ming yang
thos gyur pa/ /de dag nam yang byang chub dogs pa med/ /de dag nam du'ang log par ltung mi 'gyur/ /de dag thams cad brtson pas tshogs pa yin/ /de dag thams cad

tshogs par shes par 'gyur/ /zhes gsungs/ yang dam chos padma dkar po las/ ngas ni dge slong dge 'dun mos par byas/ /kun dga' bzang po nga yi chos 'dzin pa/ /bde gshegs bye
ba drug cu mchod byas nas/ /ma 'ongs dus kyi tshe na rgyal bar 'gyur/ /de yi ming ni rgya mtsho blo 'dzin te/ /mngon par shes thob ces kyang de na grags/ /lta na sdug pa
yongs su dag pa'i zhing / /ma bsnyal rgyal mtshan rgyal ba'i ba dan no/ /byang chub sems dpa' ganggA'i ji snyed der/ /de bas lhag pa yongs su smin par byed/ /rgyal ba de
ni rdzu 'phrul che bar 'gyur/ /phyogs bcu'i 'jig rten du ni sgra yang bsgrags/ /de yi tshe yang dpag tu med par 'gyur/ /'jig rten rnams na phan zhing brtse phyir gnas/ /skyob
pa de ni mya ngan 'das 'og tu/ /nyis 'gyur de yi dam chos gnas par 'gyur/ /de nas gzugs brnyan de yi nyis 'gyur du/ /gnas te rgyal ba de yi bstan pa la/ /de na sems
can ganggA'i bye ma snyed/ /sangs rgyas 'byung ba de la rgyu yang bskyed/ /ces gsungs so/ /de ltar mdo gnyis nas lung bstan pa'i gzhung gi skabs don la dpyad na/ snga ma
ni 'jig rten mgon po ste 'phags pa spyan ras gzigs kyi sprul par bstan cing bzang skyong sogs sems dpa' chen po rnams dang chos mtshungs su bstan/ /mdo phyi ma ni nyan thos
chen po rnams lung bstan pa las tshig 'di dag 'phags pa kun dga' bo lung bstan pa'i skabs na snang bas 'di dang yang thugs rgyud gcig par snang ngo // ! gnyis pa sku skye
ba snga ma rnams su bstan pa la bya ba byas tshul ni/ byang chub sems dpa' gzhon nu rgyal mchog gi zhal snga nas/ rgyal ba'i mdun na dri ma med pa'i dpal/ /dga' ldan
gnas na dul ba'i dbang po ste/ /'phags pa'i yul na gsang ba'i rgya mtsho nyid/ /kha ba can na kun dga' bzang por grags/ /zhes gsungs/ gyong por

grags pa mdo khams stod pa kun mkhyen sangs rgyas rgyal mtshan gyis/ skye ba bcu gsum bar ma chad pa ru/ /mkhas pa paNDi ta ru 'khrungs gyur te/ /'gro mang thar pa'i lam la
rab bkod nas/ /'phags yul bstan pa gsal mdzad de la 'dud/ /ces rgya gar shar nub tu bstan 'gro'i don rgya chen po mdzad par bshad/ mkhan chen legs 'byung gi gsung las kyang
/ rgya gar gyi paN grub bcu bzhi tsam gyi skye ba thugs la dran pa yin par bshad/ gsung sgros dag las kyang / rje 'di dang gu ge paNDi ta rgya gar du sku skye ba mnyam
du byung ba'i lo rgyus gsungs so/ /de ltar paN grub de rnams kyi rnam thar re re nas bris pa ni ma mthong ngo / /bod du yang rje btsun grags pa'i slob ma dpyil sgom tshul
khrims rgyal por 'khrungs nas gsung ngag sogs thugs nyams su bzhes shing / lam 'bras kyi bka' rgya thim pa'i gzigs snang du/ rje btsun gyi phyag nas 'od kyi dru bu byung
nas rje'i phyag tu babs pa'i mtshon byed kyang 'di yin par bshad/ 'di'i rgyu mtshan rgyas par mkhas grub dpal ldan don grub kyis mdzad pa'i lam 'bras kyi bka' rgya thim
pa'i gzigs snang gsal byed kyi yig char blta'o/ /de la sogs pa dpal ldan sa skya pa yab sras gsum gyi gsung gi gsang mdzod zab mo 'dzin pa'i thugs sras du mar 'khrungs
te/ gu ge paN chen gyis/ dpal ldan thugs rje'i bdag nyid sa skya pa/ /shes bya mtha' dag legs gzigs bsod nams rtse/ /rdo rje theg pa'i mnga' bdag grags pa 'dzin/ /khyod kyi
mkhyen brtse las 'khrungs sras kyi gtso/ /zhes gsungs so/ ! /gsum pa sku tshe 'dir yang sangs rgyas kyi bstan pa la bya ba mdzad tshul la/ rje nyid kyi slob ma rnams kyis
mdzad pa'i rnam thar gyi yi ge mang du snang ba las/ 'dir thugs sras sems dpa' chen po mus chen dkon mchog rgyal mtshan gyis mdzad pa'i rnam thar gzhir bzhag der mi gsal
ba rang gis ji ltar

mthong ba'i yi ge gzhan gyis kha bskang nas bkod pa la/ rgyal tshab mus pas mdzad pa 'di lta ste/ #/ /rje btsun kun dga' bzang po'i rnam thar bzhugs so/// /rje btsun bla ma
thugs rje chen po dang ldan pa'i zhabs la gus pas phyag 'tshal lo/ /dge legs kun 'byung tshul khrims sa gzhir byang chub sems kyi myu gu 'khrungs/ /gsung rab mkha' la thos
bsam sprin tshogs lung rigs snyan pa'i 'brug sgra can/ /bslab gsum rim gsum zim bu'i char babs skal ldan rma bya'i tshogs rab dga'/ /don gnyis lo thog tog ?bzang po mthar
phyin bla ma'i zhabs kyi padmor 'dud/ /rgyal ba kun gyi mkhyen brtse gcig bsdus 'tha' yas 'gro ba'i gnyen gcig po/ /rmongs pa'i mun pa drung nas rab 'byin bder gshegs
bstan pa'i sgron me 'dzin/ /dmigs med thugs rjes gzhan don la dga' rgya chen lhun gyis grub pa yis/ /phrin las bzang po'i nor bu rin chen skye dgu'i gtsug na mdzes la 'dud/
shes bya kun la legs sbyangs mthar phyin nas/ /mkhas rnams dga' ba'i 'chad rtsod rtsom pa yis/ /bstan pa'i khur chen ring du khyer ba po/ /phyogs las rnam rgyal bzang
po'i zhabs pad 'dud/ /de yi rnam thar mtha' dag sus brjod spobs/ /rgya mtsho che las chu yi thigs pa ltar/ / ding deng ?sang yongs grags phrin las rgya mtsho las/ /cha shas
tsam zhig dang bas 'dir brjod bya/ /'dir bdag cag gi 'dren pa dam pa bstan pa rin po che'i mnga' bdag gsung rab dgongs 'grel dang bcas pa ma lus pa'i bang mdzod/ rje
btsun mkhyen rab kyi dbang phyug kun dga' bzang po pa zhes yongs su grags pa 'di nyid ni shes bya thams cad chags thogs med par mngon sum du gzigs pa'i ye shes kyi spyan
mnyes par gdon mi za mod/ 'on kyang deng sang gi skye bo rnams kyi snang ngo dang mthun par tshul

bzung ba 'di'i dbang du byas pa'i rnam par thar pa cung zad cig brjod par bya ba la gnyis te/ rab tu ma byon pa dang / rab tu byon pa'i rnam par thar pa'o/ /gu ge paN chen
gyis sa bcad gsum du mdzad/ chos dpal bzang pos sngar mdzad pa sogs mang yang gnad don gcig go /dang po rab tu ma byon gong gi rnam thar ni/ rje 'di'i rigs dang gdung ni/
rgyal po chen po'i sku zhang du gyur pa cog ro'am cog grur grags pa cog ro klu'i rgyal mtshan la sogs pa mang du byung ba'i brgyud pa bzang po'o/ /yab mes gong ma rnams
'bring 'tshams nas sa skya phyogs su byon te/ ga ra la sogs par 'brog mdzad cing bzhugs pa las rim gyis bdag chen gzhi thog pa'i gsol ja bar gyur pa yin la/ khyad par rje
'di nyid kyi phyi ltar gyi yab ni/ sa skya tshogs kyi nye gnas chen po dpon tshang grub pa yon tan zhes bya ba dpal ldan bla ma dam pa'i drung nas zhus pa'i yongs rdzogs
dge bsnyen yin cing / nang ltar na bdag chen gzhi thog pa kun dga' rin chen yin te/ grub chen srad pa kun blos/ phyi ltar nye gnas chen po grub pa'i sras/ /sbas pa'i yab
ni bdag chen kun rin yin/ /dpal ldan kun dga'i rigs brgyud sa skya pa/ /dpal ldan sa skya pa la gsol ba 'debs/ /zhes gsungs/ nges don gsang ba ltar na/ gser 'od dam par/
sku la rus pa khrag med cing / /zhes sogs gsungs pa ltar/ yab yum gyi tshul bstan pa tsam ma gtogs sprul par snang ste/ mnyam med zas gtsang sras po yum gyi lhums su 'jug
pa na yum gso sbyong la gnas pa'i tshe glang chen thal kar gyi rnam pas zhugs pa dang tshul mtshungs te/ rje 'di lhums su 'jug pa na ngo mtshar ba'i ltas du ma dang bcas
shing / dge slong tshul bkras zhes bya ba rdo rje rnam 'joms kyi grub thob cig yod pa

de'i mnal lam du/ bla ma rje btsun gong ma rnams kyi phyi rten sku 'bum rnams kyi bum pa las 'od zer kha dog sna tshogs pa dang / khyad par rje btsun grags pa rgyal mtshan
gyi phyi rten bum pa'i bum pa nas 'od dkar po du ma 'phros te/ sa skya tshogs kyi 'gram na khang pa yod pa'i dbyar dus mthong kha'i thad du yum gzims pa'i lus la phog pa
rmis/ de dang dus mthun par sku lus dang ldan par gyur pas de nas lung bstan mdzad pas so/ /yum ni sgrol ma dkar mo'i rnam 'phrul bla brang rin chen sgang pa'i dpon skya
shab kyi smad kyi skye yul ma dpon seng ge zhes bya ba'i sras mo bsod nams dpal 'dren zhes bya ba/ dpal ldan bla ma dam pa bsod nams rgyal mtshan gyi drung du zhus pa'i sna
'ga' spyod pa'i dge bsnyen ma yin no/ /de skad du mkhas pa kun blos/ yum gyur sgrol ma dkar mo'i sprul pa mchog /sa skya'i zhabs 'khrungs bsod nams dpal 'dren yin/ /zhes
so/ /gang du skye ba bzhes pa'i gnas ni dpal ldan sa skya zhes snyan grags srid pa gsum na gsal ba bod kyi rdo rje gdan nyid yin no/ /nam lhums su zhugs pa'i dus ni/ yab
me pho sprel lo pa nyi shu rtsa bdun pa dang / yum sa pho khyi lo ma nyi shu rtsa lnga ma la lhums su zhugs dus skyes bu dam pa yum gyi lhums su zhugs pa'i mtshan ltas
dang ldan par gyur cing / brang khang byi khrung sgo na bzhugs pa'i dge slong tshul bkras pa la sngar bshad pa'i rmi lam de byung nas/ yum la khyed kyi lhums na bzhugs pa
'di la skyes bu dam pa cig 'byon par 'dug pas bar chad kyi dbang du ma shor bar mdzod cig ces lung bstan mdzad do/ /dge slong de yang gang zag bzang po zhig yin te/ khong
sku gshegs pa'i tshe ngo mtshar ba'i ltas du ma dang bcas te gshegs so zhes grag go /de nas khong gi gsung bzhin mdzad par dgongs te/

sngar yab mes gong ma rnams 'brog mdzad pa'i tshe/ dge ba'i bshes gnyen sron pa rnams dang slob dpon dang yon mchod kyi 'brel zab pas/ de'i dus na sran pa'i gdan sa pa bla
ma yon tan dpal zhes bya ba byas 'gyur na bzhugs pa/ bcom ldan 'das rdo rje 'jigs byed la mnga' brnyes pa cig yod pa gdan drangs te/ yum gyis 'jigs byed dang / tshe dpag
med kyi dbang lan mang du zhus so/ /de nas chu pho khyi'i lo la yum la gnod pa med pa la sogs pa/ byang chub sems dpa'i rnam par thar pa dang mthun par 'khrungs nas sku bltams
pa'i tshe bla ma de nyid spyan drangs te/ 'jigs byed kyi zhal gzigs pa'i bla ma yon tan dpal zer ba'i grub thob de la 'jigs byed kyi dbang zhus nas mtshan yang 'jigs
byed bzang po zhes btags/ bsrung ba'i don du rdo rje 'jigs byed phyag drug pa rgya'i yul du bzhengs pa cig rgyun du bzhugs pa la/ da lta yang e waM gyi gzims khang na bzhugs
pa yin no/ /yum gyi gsung nas 'di la gang zag bzang po cig 'ong bas/ nged rang rnams dang zas gos ma 'dres pa gyis zhes gzhan dag la yang yang bsgo la/ khong gis kyang
gtsang sbra chen pos mchod cing / tshogs chen por yang dga' ston dang sku rim la gro bar 'dren pa sogs sku rim la brtson pas bskyed bsrings la/ de ltar byed pa yang rta
wen chen po gzhi thog pa'i sras yin par grags zhes khong pa'i gzims g.yog pa'i ngag las thos zhes rje sangs rgyas rgyal mtshan gyis gsungs/ de nas kyang lo gsum tsam gyis
bar du bla ma de la 'jigs byed dang tshe dbang mang du zhus shing / rje rin po che 'di nyid ni byis pa chung chung nas tha mal gyi byis pa'i spyod yul las 'das pa zhig
ste/ dgung lo gsum bzhi tsam bzhes pa'i dus su'ang / zhi ba dang / dul ba dang / dben pa la dges shing dam pa'i chos la brtson/ rtsed

mo'i rnam pa mdzad pa kun kyang / chos 'chad pa dang / nyan pa dang / bcom ldan 'das ri khrod ma lo ma gyon ma'i khrus chog la sogs pa mdzad pa'i rnam thar las/ tha mal gyi
rtsed mo'i rigs ci yang mi mdzad do zhes rje nyid kyi ma ma bgres mo slob dpon legs rin gyi yum yin pa zhig las thos gsungs/ dgung lo lnga bzhes pa'i tshe yab kyi gsung
gis/ rang re gsol ja pa byed pa la dngul gyi ja bo che theg mi theg brtag go gsungs nas/ dngul gyi ja bo dang ljid mnyam pa'i rdo bskur nas/ skas la 'byon bzhud mdzad du
bcug pa na/ gsol ja ba la sogs pa 'jig rten gyi bya ba la thugs mi 'gro bas rdo phyir 'phangs te mi dges pa'i rnam 'gyur bstan pas/ bdag chen kun dga' rin chen pa'i gsung
gis/ 'di'i gzugs kyang gsol ja ba la mdzes rgyu mi 'dug pa dang / khyad par khong rang chos la mos pa 'dug pas/ 'di chos byed du bcug nas gsol ja ba 'di nyid kyi gcung po
dpon ne bsod nams dpal zhes bya ba cig yod pa de la byed du bcug pa drag pa 'dug zhes gsung pa'i bka' gnang bas/ thugs la dges tshor chen po dang / bdag chen la yang dad
pa chen po 'khrungs so/ /de nas dgung lo drug bzhes pa'i tshe/ bdag chen la sa skyar bzhugs stabs bde mi bde cig byung nas/ chos rje ye shes rgyal mtshan pa bdag chen gyi
sku mdun du spyan drangs te/ byis pa 'di la dge bshes bzang po cig 'ong ba bdog pas/ khyed kyis mgo 'don yang dag pa cig mdzad pa zhu/ zhes zhal da dang gnang sbyin mdzad
nas chos rje ye shes rgyal mtshan pa la sprad/ chos rje ye shes rgyal mtshan pas/ dus kyi 'khor lo dang / gur dang / yo ga rdor dbyings kyi dbang bskur ba yang mdzad
do/ /de nas skye 'phrang na bzhugs pa'i rnying ma pa'i slob dpon sangs rgyas rgyal mtshan zhes bya ba'i drung du/ byis pa 'jug pa'i

sgo nas ji ltar 'byung ba bzhin du klog yig slob par mdzad cing thams cad mthar phyin par mdzad do/ /dgung lo bdun pa la slob dpon de nyid kyi drung du brtag gnyis kyi gzhung
bzung / shar chen pas mdzub khrid dang / rta thog slob dpon dpal ldan bzang pos sa bcad bsre ba'i grogs mdzad pa la sogs pa mthar phyin par mdzad/ dgung lo brgyad pa la
rnam gzhag mdzad par dgongs nas/ chos rje ye shes rgyal mtshan gur na bzhugs pa'i dus su sku mdun du/ nyi ma'i gung la slob dpon sangs rgyas rgyal mtshan pa dang gnyis
ka byon nas mdzub khrid mthar phyin nas/ rnam gzhag mdzad par skabs su babs pa na/ ta'i si tu bsod nams dpal bas/ nye gnas grub pa'i bu rnam gzhag byed pa'i ston shog gi
dkar ru ma nged kyis byed pa yin gsung nas/ shog bu rtse chen ma bong rgyab du ma'i dkar ru ma mdzad do/ /gzhi thog pa rta wen kun dga' rin chen pa la de'i rgyu mtshan zhus
pas/ 'o na de 'thad/ btsun pa byas ming kun dga' bzang po thogs/ ngas yi ge byed gsungs nas/ /rang re gzhi thog pa la gtogs pa rnams la springs pa/ kun dga' bzang po re
zhig slob dpon chen po shar pa'i drung du slob gnyer byed du bcug pa yin pas/ sus kyang rtsod pa ma byed bya ma gnang / de yang phyi de lo chos dus tshogs pa dang / dgung
lo dgu pa la rab byung mdzad nas lo de la chos khri thang du rang gi slob dpon de la sogs pa mkhas pa mang pos gsol ba btab nas brtag gnyis tshig don dang bcas pa thugs
las gsungs la/ de phyin chad lo grangs mang du rgyud tshar re gsungs/ des na gzhan las phul du byung ba'i rnam gzhag dang dga' ston gyang po'i rnam thar du dgung lo bcu
gnyis pa la yin par bshad/ rgya chen po mdzad nas/ chos gsungs pas chos dang dga' ston gnyis ka la kun gyis ngo mtshar du 'dzin par gyur to/ /gnyis pa rab tu byung

nas kyi mdzad pa la gsum ste/ gzhi tshul khrims rnam par dag pa ji ltar nos pa'i tshul/ de la brten nas thos bsam la sogs pa ji ltar mdzad pa'i tshul/ gzhan don phrin las ji
ltar mdzad pa'i tshul lo/ /dang po la so so thar pa'i sdom pa ji ltar nos pa'i tshul ni/ dgung lo dgu bzhes pa'i dus chos rje ye shes rgyal mtshan pas mkhan po mdzad/ chos
rje sa bzang 'phags pa gzhon nu blo gros pas las kyi slob dpon dang / ka bzhi 'dzin pa dpal ldan seng ges grib tshod pa dang / bla ma kun dga' rin chen pa dang / mkhas
pa'i dbang po g.yag ston sangs rgyas dpal gyis kha skong gi dge 'dun mdzad nas/ dge bsnyen dang / dge tshul kyi sdom pa rnam par dag pa nos nas nyes byas phra zhing phra
bas kyang ma gos par spyan gyi 'bras bu ltar srung bar mdzad pa yin no/ /de ltar nyes pa phra bas ma gos pa de yang gzhan rkyen la brten pa'am/ rang gis kyang rtsol ba
drag pos gnyen po bsten dgos pa ma yin par/ sngon bcom ldan 'das kyi spyan sngar dge slong 'ga' zhig tshur shog la sogs pas bsnyen par rdzogs pa na/ de ma thag tu bsnyen
par rdzogs nas lo brgya lon pa lta bu'i spyod lam dang ldan par gyur to zhes pa dang tshul mtshungs par rab tu byung ma thag nas rang gi ngang gis nyes pas mi gos pa yin
te/ slob dpon kun dga' legs pa'i gsung gis/ bla ma 'di btsun chung gi dus nas su gzhan dang mi 'dra ba cig bdog ste/ chos rje ye shes rgyal mtshan pa g.yas g.yon du chos
dbar la 'byon pa'i phyag phyir bdag cag grwa pa rnams 'gro ba'i tshe/ lam bar sogs kyi gnas mal du phyi dro phebs pa'i dus su/ bdag cag grwa pa rgan pa rnams ni kha skom
pa dang / gsus pa ltogs pas bza' btung gi rtsol ba ka byed kyang / khong pa btsun chung chung shos yin te/ phyi dro bza' btung gi spros pa mi byed par gnas mal du phebs nas/
khres po phog ma thag

puu sti re zhal phye nas dpe cha re phar log tshur log byed kyin gzigs pa cig ka bdog ces gsungs pa de lta bus mtshon pa'o/ /yang chos rje ye shes rgyal mtshan pas mkhan po/
mkhan chen blo gros dpal bas las kyi slob dpon/ /chos rje 'phags pa gzhon nu blo gros pas gsang ston slob dpon/ grib tshod pa 'jam dbyangs dpal ldan gzhon nu la sogs pa
dad pa'i dge 'dun bdun gyi dbus su dgung lo nyi shu pa la bsnyen par rdzogs pa dge slong gi sdom pa rnam par dag pa nos te nyes ltung gi dri ma rnam par dag par bzhugs pa
yin no/ /byang chub sems dpa'i sdom pa nos tshul ni/ bsnyen rdzogs tshar ma khad/ chos rje ye shes rgyal mtshan pa'i drung du/ dbu ma lugs kyi sems bskyed kyi cho ga zhus
shing rjes nas bzhi dang lan lnga nos shing / chos rje buddha pa'i drung du dbu ma lugs dang / sems tsam lugs gnyis ka gsan nas/ so so'i bslab bya rnams byang ba dang
/ bslab btus sdom pa nyi shu pa la sogs gsan cing thugs su chud nas/ rang rang gi lugs ltar legs par bsrungs te shin tu rnam par dag par bzhugs so/ /de yang byang chub sems
dpa'i sdom pa ni/ byams pa dang snying rje chen po'i rtsa ba can yin pa las/ bdag nyid chen po 'di nyid kyi thugs ni/ sems can thams cad la byams pa dang snying rje chen
po'i ngang du gyur pa ste/ tha na gzhan dag sha za ba gzigs pa tsam dang / khyad par du rab tu byung bas sha za ba gzigs pa na nang du mi bzod pa'i thugs 'byung chen po
'byung zhing / zhag du ma'i bar du gsol dngas 'gag par snang ba dang / gzhon nu dar la sogs pa 'ga' zhig gis log sgrub shin tu 'jigs su rung ba ji snyed byas kyang / thugs
la khong khro dang khon du 'dzin pa'i rnam pa cung zad kyang mi mnga' bar/ log sgrub byed pa po la lhag par thugs brtse bar snang bas/ spyan ras gzigs dang tshul mtshungs
par

snang ba'i phyir ro/ /de yang sha gcod par mdzad pa ni/ byis pa'i dus na'ang nang cha dang / sha rjen zos pa mi dran zhes gsung zhing / che bar gyur nas dgung lo bdun phan
chad sha dang khrag la sogs pa gzigs pa tsam gyis zhag mang por gsol dngas 'gags/ rab tu byung ba rnams kyi 'tsho ba ma yin zhing / sangs rgyas kyis kyang za bar ma gnang
bar dgongs nas/ dgung lo bcu gsum pa la sha bcad nas/ phyis sha'i dri tsam gyis kyang sku khams la gnod par snang ngo / /rig pa 'dzin pa'i sdom pa ni/ bla ma rnams nas/
gsang sngags rdo rje theg pa'i rgyud so so nas bshad pa ltar du/ mkhas shing grub pa thob pa rang rang gi lugs las 'byung ba bzhin smin byed kyi dbang bod na yod pa rnams
dang / de dag la brten pa'i bskyed rdzogs kyi lam cha lag dang bcas pa srol so so ma 'dres par so sor gsan cing thugs su chud par mdzad pa yin la/ ji ltar gsan tshul gsan
yig rgya mtshor blta'o/ /'dir rags pa tsam brjod na/ thog mar chos rje ye shes rgyal mtshan pa'i drung du/ rgyud sde bzhi dang 'brel ba'i dbang bskur gsan nas/ rig 'dzin
sngags kyi sdom pa rnam par dag pa dang ldan par mdzad pa yin te/ de yang bsnyen par rdzogs ma khad/ gur rigs bsdus kyi dkyil 'khor du slar yang dbang bskur bskyar te tshar
gcig gsan no/ /de'i tshe yab yum shin tu phyug pas dkyil 'khor rin po che las bzhengs so/ /de las bla med kyi gsang ba 'dus pa mi bskyod pa/ ye shes zhabs lugs/ gshin
rje'i gshed dmar po lha lnga/ lha bcu gsum ma/ dpal kye rdo rje man ngag lugs/ bdag med ma/ gur rigs bsdus/ bde mchog lo nag dril gsum/ dril bu lha lnga/ sgrol ma lha bcu
bdun ma/ dus kyi 'khor lo rnams kyi dbang gsan/ gzhan yang yo ga rdor dbyings/ /'jam dpal gsang ldan/ /kun rig rtsa ba'i dbang rnams gsan/ bya spyod la tshe

dpag med lha dgu/ gzungs grwa lnga/ 'jam dbyangs a ra pa tsa na lha lnga rnams kyi dbang gsan no/ /gzhan yang bla ma so so'i drung du/ rgyud sde dang 'brel ba'i dbang bsam
gyis mi khyab pa gsan nas/ rig 'dzin sngags kyi sdom pa la nyes pa'i dri mas ma gos par thugs rgyud la legs par bzhugs pa yin te/ dbang bskur ba phyin ci ma log par thob
pa'i bla ma rdo rje 'chang dang dbyer mi phyed pa'i mos pa gzhan gyis dbrog par mi nus pa'i phyir ro/ /de ltar gzhi sdom pa gsum rnam par dag pa la brten nas/ gnyis pa thos
bsam ji ltar mdzad pa'i tshul ni/ dgung lo dgu pa la rab byung mdzad pa de nas bzung ste/ dgung lo nyi shu rtsa lnga'i bar du gtso cher chos rje ye shes rgyal mtshan pa'i
drung du bzhugs te/ sngar gyi brtag gnyis ma bsnyel bar mdzad nas/ thog mar dgung lo bcu gcig pa la gur dang / dus kyi 'khor lo dang / yo ga rdor dbyings kyi phyag len
rnams mthar phyin par mdzad do/ /gzhan yang / dge bsnyen gyi sdom pa brgyad pa rtsa 'grel/ kA ri kA dang / sum brgya pa rtsa 'grel rnams gzhung don dang bcas pa mkhyen
par mdzad/ dgung lo bcu gsum pa la sa bzang 'phags pa'i drung du/ sgra'i bstan bcos ka lA pa'i gzhung 'grel ma tis mdzad pa'i steng nas dang / tsandra pa bu TIka gi steng
nas gsan cing / ka lA pa'i 'grel pa dur siMdha rma dha sa slob phan rnams kyang mkhyen cing / snyan ngag daNDi'i gzhung me long / ming gi mngon brjod 'chi med mdzod/ zlos
gar la 'jig rten gsum kun tu dga' ba/ klu kun du dga' ba/ sdeb sbyor shAnti pas mdzad pa'i rin chen chos khol 'byung gnas dang / sa paN gyi gsung rab me tog chun po sogs
gsan zhing mkhas par gyur to/ /bcu bdun pa la shar pa'i drung du/ /spros med kyi khrid zhus/ nyi ma phyed tsam nas sgom mdzad pas/ sang snga dro tsam na du ba la sogs pa'i
lam rtags thams cad byung

zhes gu ge paN chen gsungs/ chos dpal bzang pos/ nyi ma phyed tsam na rtags byung bar bshad/ zla ba gcig la lam rtags rnams mthar phyin par mdzad do/ /nyi shu pa la bsnyen
rdzogs mdzad tshul sogs sngar bshad zin/ gsan yig tu mi gsal ba cung zad bshad na/ chos rje ye shes rgyal mtshan pa'i drung du/ phar phyin bu TIg gi steng nas tshar lnga
gsan zhes chos dpal ba gsungs/ paNDi tas phyed dang lnga/ rje mus pas bzhi gsan gsung zhing / mkhan chen buddha shrI pa'i zin bris kyi steng nas kyang gsan gsung / mngon
pa kun las btus kyi bshad pa/ dbu ma rtsa she /'grel pa tshig gsal/ dbu ma 'jug pa rang 'grel dang bcas pa/ rgyud bla/ spyod 'jug rnams rdzogs par gsan no/ /gzhan yang gsang
ba 'dus pa'i bshad rgyud dgongs pa lung ston/ rdo rje phreng ba lha mo bzhis zhus/ ye shes rdo rje kun las btus te bshad rgyud rnam pa bzhi'i lung dang / sgrub thabs
mdor byas/ mdo bsres/ rnam gzhag rim pa/ klu sgrub kyis mdzad pa'i dkyil chog nyi shu pa/ klu byang gis dkyil chog nyi shu pa/ zung 'jug gsal ba/ dkyil chog dang / rdo rje
sems dpa'i mchod chog gnyis nag po pas mdzad pa/ rdo rje sems dpa'i sgrub thabs zla grags kyis mdzad pa rnams gsan/ /gzhan yang gsang ba 'dus pa'i rgyud phyi ma dang /
'grel chen sgron ma gsal ba/ 'grel bshad mtha' drug gsal ba/ bshad rgyud kyi man ngag gsang ba'i sgo 'byed rnams kyi steng nas bshad bka' gsan/ yang rdzogs rim rim lnga'i
gzhung 'phags pa klu sgrub kyis mdzad pa/ spyod pa bsdus pa'i sgron me/ bdag byin gyis brlab pa/ mngon par byang chub pa'i rim pa rnams 'phags pa lhas mdzad pa/ rim pa khong
bsdus klu byang gis mdzad pa rnams gsan/ yang rdzogs rim zab mo shin tu spros pa med pa'i de kho na nyid kyi man ngag gi nyams khrid lan gsum gyi

bar du zhus nas/ spros med kyi byin rlabs/ de'i rdo rje tshig rkang birWa pas mdzad pa/ de'i 'grel pa 'jug bde rnam gsal/ de'i khrid yig thor bu ba glo bo lo tsA bas mdzad
pa rnams gsan no/ /yang rtsa rgyud brtag pa gnyis pa/ bshad rgyud rdo rje gur/ saM pu Ta rnams bla ma gong ma'i rnam bshad kyi steng nas rtsa rgyud bshad pa lan lnga/ rdo
rje gur lan gnyis/ saM pu Ta lan gsum gsan/ bde mchog lo hi pa'i smad lngar grags pa/ rgyun bshags bhu ri pas mdzad pa/ kha che rin chen rdo rje'i bkra shis/ nag po gzhung
drug /dril bu skor gsum/ bde mchog rtsa rgyud kyi 'grel pa mu tig phreng ba/ rnal 'byor ma kun spyod kyi rgyud/ 'grel pa rje btsun chen pos mdzad pa rnams kyi steng nas
bshad bka'/ rim lnga'i khrid/ dril bu lha lnga'i mngon rtogs dril bu pas mdzad pa/ lwa ba pas mdzad pa'i dbang chog /lo hi pa'i sgrub thabs dpal mngon par rtogs pa/ rje
btsun ma ku ru kulle'i rjes gnang / sgrub thabs lhan skyes sgeg pas mdzad pa/ man ngag chen po lnga slob dpon zhi ba 'tshos mdzad pa/ bstod pa DoM bi he ru kas mdzad pa/
ku ru kulle'i gsang sgrub sogs kyi man ngag rnams dang / sgrub thabs lhan skyes rol pas mdzad pa che ba/ las sbyor bstod pa/ las kha tshar ba bzhi dang bcas pa gsan/ yang
kag chol 'dod pa'i rgyal po'i rjes gnang / de'i chos skor la/ sngags kyi rgyal po'i dam tshig gi dngos grub kyi cho ga zhes bya ba rin chen rdo rjes mdzad pa/ 'jig rten
gyi dngos grub chen po sgrub pa'i thabs ba ri ba'i zhal gdams/ 'khor lo'i sgrub pa/ las sbyor/ gsang sngags rtsa ba'i 'khor lo'i sgrub pa/ sbyin sreg /rjes gnang gi cho
ga /gsal byed nyi ma'i 'khor lo rdo rje gdan pas mdzad pa/ rgyal po dbang du bya ba'i man ngag dang / sbyin sreg /dngos grub chud mi za bar byed pa/ rab gnas gnad 'bebs nyi
zla'i 'khor lo/ /las bzhi'i man

ngag /rab gnas khyad par can/ yi dam la brten pa'i sgrub yig gdams pa gsum gyis ston pa/ gsang sgrub dam pa sgrub yig ba ri ba'i gdams pa/ thun mong ma yin pa'i lo rgyus rnams
gsan/ tshogs bdag dmar chen gyi rjes gnang / bsnyen pa/ sgrub pa/ las sbyor/ spogs chog ste bzhi ston pa'i sgrub thabs/ sbyin sreg /sgrub pa'i yan lag /'phags pas mdzad
pa'i bstod pa/ phyag mtshan bcu gnyis kyi las tshogs/ rdo rje mkha' 'gro le'u bcu dgu pa nas byung ba'i sgrub thabs/ zhal gdams/ gnad la dbab pa'i sbyin sreg /gzhan yang
gdams pa 'ga'/ tshogs bdag gi sny-ing po zhes bya ba'i gzungs rnams gsan/ yang rdo rje nag po chen po'i rjes gnang / pu tra'i rjes gnang / 'di'i man ngag gi skor la/ gur
mgon lha brgyad ma dang / bcu gnyis ma'i sgrub thabs/ lha brgyad 'khor dang bcas pa sbags te sgrub pa'i lag len/ man ngag zhal gdams mar grags pa la/ gtor ma la brten
nas dgra bsad pa/ gtor ma med par kha zas la brten nas dgra bsad pa/ gzhan gyi rig sngags rbod gtong bzlog pa rmi lam ngan pa dang ltas ngan pa bzlog pa/ byad sha spags pa/
dgra bgegs tshogs su za ba ste shin tu zab pa'i shog dril drug dang / zab gtad gnad kyi gdams pa/ rten gtor gyi man ngag /rtsa gsum la brten nas bsnyen sgrub las gsum
du sgrub pa/ gsang rten lus la bcad ba/ bram ze mchog sred kyis mdzad pa'i mdos kyi cho ga /bla ma spyan chen po'i bskang bzlog gi cho ga /nag po chen po lcam dral 'khor
bcas la bka' bsgo ba/ gzungs 'dzugs thabs/ gtor ma zor du 'phang ba'i man ngag /pu tra'i sgrub thabs/ gtor ma/ de'i mdos chog dam pas mdzad pa/ las mgon zangs gri can gyi
sgrub thabs/ chos skyong rno zhing las la nyan pa'i gdams ngag /khon nag zas su za ba'i

gdams ngag /gur gyi mgon po'i bka' stod zangs gri can gyi sgrub thabs/ pu tra ming sring gsum gyi sgrub thabs dam pas mdzad pa/ mnan pa'i thun sgrub/ mnan pa dngos/ zor gyis
bsad pa/ 'jam zhing zhi ba'i las kyi sgrub thabs/ pho rkyang dang mo rkyang punyes mdzad pa/ mkha' 'gro sbags sgrub/ rten bca' thabs/ mnan pa'i yi ge /bsad las tsha ba'i
nad kyis bsad pa/ sngags rings kyis bsad pa'i las sbyor/ zangs gri can gyi bsnyen sgrub/ las sbyor gyi rgya gzhung gcig /bsnyen sgrub bsad gsum gyi man ngag /las mgon zangs
gri can gyi sgrub thabs gcig /lha mo rkyang sgrub/ las sbyor dam pas mdzad pa/ nag po chen po phur bu'i sgrub thabs kyi rgya gzhung / bram ze mchog sred kyi phur bu
sgrub thabs kyi rim pa/ pho rkyang bka' stong du sgrub pa/ bsnyen sgrub las sbyor mnan pa dang bcas pa/ gser gyi spu gri'i gdams pa dam pas mdzad pa/ ngag mnan ngag srung
rnams gsan/ gdong bzhi pa'i rjes gnang / de'i chos skor la/ zhal bzhi pa'i lo rgyus/ bsnyen sgrub las gsum gcig tu bsdebs pa'i sgrub thabs/ gzhung mchan bshad pa dang /
sngags kyi them yig /sngags kyi gnad/ g.yab pa dar thogs kyis khams gsum dbang du bsdu pa/ nor sgrub 'khor lo'i zhal gdams/ rwa zor/ sgong zor/ rang dang slob ma dang rdzas
yo byad rnams gtad pa/ gtsug lag khang gtad pa/ gnas mal dang nor rdzas bsrung ba/ zhal gdams don drug ma/ rten bca' ba'i man ngag /thugs dam bskang ba'i cho ga /mdos
kyi cho ga /las 'grig /sbyin sreg /bskrad pa/ mnan pa/ rang bsrung ba dang / rten gyi 'khor lo'i man ngag la sogs pa tshang ma/ gnyan lo tsA ba dar ma grags kyis mdzad pa'i
bstod pa rnams gsan/ yang sbyong rgyud kyi mchan bu/ sa bcad kyi spyi don rje btsun gyis mdzad pa'i steng na bshad bka' gsan/ 'jam dbyangs

a ra pa tsa na/ 'jam dbyangs smra seng / 'jam dbyangs dkar po/ mi g.yo ba dkar po/ gtsug tor rnam rgyal/ rnam 'joms ba ri lugs kyi rjes gnang / sgrol ma dkar mo'i rjes gnang
/ ngag dbang grags pa'i sgrub thabs 'chi bslu dang bcas pa/ don zhags lha lnga'i rjes gnang / don yod zhags pa'i gzungs/ phar phyin drug gi gzungs/ gtsug tor dri med kyi
chos skor/ sgrub thabs kun las btus sam rgya mtshor grags pa'i rjes gnang / sgrub thabs kyi rnam grangs nyis brgya sum cu rtsa bgrangs pa'i lung dang bcas pa/ sgrub thabs
brgya rtsar grags pa'i rjes gnang / sgrub thabs dgu bcu go drug gi lung dang bcas pa/ rje btsun sa skya pa yab sras gsum chos rje khu dbon dang bcas pa'i bka' 'bum gyi
lung rnams gsan no/ /gzhan yang chos rje dpal ldan tshul khrims pa'i drung du/ kye rdo rje man ngag lugs kyi dbang gsan te/ dpal ldan sa skya pa'i bstan pa la 'jug pa'i
sgo dang po 'di yin gsungs/ kye rdor lus dkyil gyi dbang / kye rdor nas gling ma'i dbang / slob dpon bha wa bha dras mdzad pa'i kye rdor gyi 'grel pa/ sgrub thabs mtsho skyes/
mi thub zla bas mdzad pa'i kye rdor gyi rgya gzhung tshang ma/ rin chen 'bar ba/ skabs kyi 'grel chung brgyad/ bde mchog dril bu pa'i dbang / bde mchog rtsa rgyud/
rnal 'byor ma kun spyod/ phag mo zhal gnyis ma'i byin rlabs/ las bcu'i sgrub thabs/ sngags kyi de kho na nyid dang bcas pa'i gzhung / de gsum gyi don 'grel rje btsun gyis
mdzad pa/ nA ro mkha' spyod kyi byin rlabs/ nA ro pas mdzad pa'i sgrub thabs/ bla ma gong mas mdzad pa'i skor tshang ma/ rtsa dbu ma'i khrid/ 'phags pa rin po ches mdzad
pa'i nA ro mkha' spyod kyi skor/ mai tri mkha' spyod kyi byin rlabs/ mai tri pas mdzad pa'i sgrub thabs/ nyan chen pas mdzad pa'i sgrub thabs/ byin rlabs

cho ga rgyal ba'i rdo rjes mdzad pa/ dkar mo nyi zla'i rjes gnang / sbyong rgyud dkyil 'khor bcu gnyis kyi dbang / gtsug tor gdugs dkar gyi dbang / dga' ldan pa bkra shis dpal
gyis mdzad pa'i dkyil chog /chos rje bla ma dam pas mdzad pa'i bla ma'i rnal 'byor zhal shes dang bcas pa/ yig brgya'i bzlas lung / de'i man ngag rje sa chen gyis mdzad
pa/ uShNI Sha'i bzlas lung rnams gsan/ skabs shig na chos rje ye shes rgyal mtshan pas gegs sel 'dra dang bcas pa'i lam 'bras kyi cha lag 'ga' zhig zhu ba'i tshe/ sku
mdun na dge bshes 'ga' re bzhugs 'dug pa rnams la/ deng 'dir lam 'bras kyi chos shig 'chad pa yin pas/ khyed rang rnams re zhig la gzhan du gshegs gsungs nas/ khong rnams
gshegs song / chos rje 'di nyid la gshegs kyang mi gsung / rjes kyang de nyid du ka bzhugs pas/ de nyin chos rje ye shes rgyal mtshan pa la gnang ba'i lam 'bras kyi cha
lag rnams gsan pas bla ma la mos gus thun mong ma yin pa dang / thugs la dges tshor bsam gyis mi khyab pa skyes so gsungs so/ /gzhan yang bde mchog lo nag dril gsum gyi phyag
len dang bshad pa rnams gsan nas thugs sbyong legs po mdzad pas/ phyag len dang go rgyu rnams la thugs bskyed legs po byung bas/ bla ma dam pa dpal ldan tshul khrims
pa thugs dges te/ slob dpon nyid dge bshes dga' mo cig byung 'dug nan tar bzang / 'u cag brag phug pa'i dge bshes cig byed pa yin no zhes gsungs so/ /de ltar bla ma dpal
ldan tshul khrims pa 'di la shin tu thugs mos che ste/ lam 'bras phyag mchod kyi kha bskong du/ dpal ldan rtsa ba'i bla ma mchog /tshul khrims thos bsam sgom par ldan/ /brtse
bas ma nor lam ston pa'i/ /bka' drin can khyod la phyag 'tshal/ /zhes gsungs par snang ngo / /dgung lo dgu pa nas/ dgung lo nyi shu rtsa lnga'i bar du/ gtso cher chos
rje ye

shes rgyal mtshan pa dang / gzhan yang chos rje dpal ldan pa la sogs pa'i drung du/ bka' lung man ngag mtha' yas pa'i bka' drin nos te/ de rnams kyi phyag len bshad pa/ man
ngag phra mo tshun chad la sgro 'dogs legs par bcad de shin tu mkhas par mdzad do/ /dgung lo nyi shu rtsa lnga bzhes pa'i tshe/ chos rje ye shes rgyal mtshan pa bde bar
gshegs nas/ thugs dgongs rdzogs pa'i thabs rnams legs par grub par mdzad de/ sngar gsung ngag rin po che ma gsan pas/ gsung ngag gsan par dgongs pa la/ chos rje lo tsA ba
skyabs mchog pa de/ chos rje dpal ldan bla ma dam pa'i thugs sras dge ba'i bshes gnyen mtha' yas pa yin no zhes grags pa che bas de'i drung du gsung ngag gsan par bzhed
de/ shangs chos 'khor sgang du byon pas/ dang por gzhan la 'dul ba me tog phreng rgyud gsung ba'i 'phro la zhus pas/ khyim gyi 'ching ba las grol te/ /zhes pa'i tshig mtshams
su phebs pas/ a la la nyid khyad 'phags dga' mo zhig yin zer ba bden par gda'/ tshig mtshams bzang po byung bas bstan pa la phan pa'i 'dul 'dzin bzang po cig 'byung
gi zhes lung bstan te/ gsung ngag rdzogs pa ni ma byung / 'on kyang bla ma lnga bcu pa/ chos rje bla ma dam pas mdzad pa'i brtag gnyis TIka chen/ gsang 'dus spyi don/ rtsa
ltung bcu bzhi rnams kyi bshad pa/ snang ba gsum gyi khrid/ bla ma'i rnal 'byor/ bka' gdams lam rim gyi khrid rgyas pa/ blo sbyong don bdun ma/ dbu ma rtsa she 'grel pa
tshig gsal gyi steng nas bshad pa/ rigs pa drug cu pa dang / rgyud bla gnyis kyi TI ka chos rje nyid kyis mdzad pa'i steng nas bshad pa/ kun las btus kyi bshad pa/ so sor
thar pa'i mdo/ tshul khrims yang dag par ldan pa'i mdo la sogs pa gsung rab spyi'i go ba la thugs bskyed chen po dang / 'dul ba'i phyag len yang legs par mkhyen pas/ thugs
legs par dges pa dang / bla ma la dad gus chen po skyes

so/ /de'i dus nub gcig mnal lam du/ gzugs 'di ltar yin gyi nges pa med pa'i sgra cig la/ bla ma kun dga' bzang po lam 'bras zhu na 'di na yar byon zer ba zhig byung bas/ der
byon pas ri 'bor cig na/ dang ra sgo byang bstan rtsig pa khro le ba byas pa/ nang na yar rdo khrob se byas pa cig gi nang na khang pa sgo shar bstan cig 'dug pa'i skas
cig la 'dzegs byon pas skas mgo na dge bshes sha rtsi smug se ba cig gis spos sna byas gdan drangs byon pas/ mtshams shig gi kha lhor bstan cig na/ bla ma sku bgres se ba
ber thul 'dra ba bsnams pa cig dang mjal ba rmis so/ /de nas yang sa skyar phebs nas gsung ngag gsan par bzhed pa la chos rje dpal ldan tshul khrims pa la mnga' ba'i gsung
ngag gi skor yongs su rdzogs par gsan pa/ chos rje ye shes rgyal mtshan pa ni bde bar gshegs/ mi nyag gi ston pa rin chen rdo rje bya ba cig yod pa ni/ mdo khams su gshegs
pas/ da su drag snyam du dgongs pa na/ sngar chos rje dpal ldan pa'i gsung cig la/ lam 'bras bu dang bcas pa'i man ngag gi rtsad gcod pa la/ slob dpon chen po ye shes
rgyal mtshan pa bas kyang / slob dpon buddha shrI ba ngos kyang mkhas pa cig 'dug gsungs pa snyan na bzhugs pa dang / bla ma dam pa dpal ldan pa bde bar gshegs pa la nye
ba de'i tshe lam 'bras ma rdzogs pa'i dge bshes cig la/ lam 'bras kyi 'phro rnams slob dpon chen po ye shes rgyal mtshan pa dang / slob dpon buddha shrI ba gnyis ka la
zhus shig gsungs pa gsan pa dang / chos rje buddha ba'i drung du gshegs pa'i dge bshes gcig dang gsung gleng byung bas/ chos rje buddha ba de dge ba'i bshes gnyen mtha'
yas pa cig 'dug zer bas/ chos rje buddha ba'i drung du lam 'bras gsan par dgongs te/ byi ba'i lo la byang gi chu kha'i zhi dgon du byon pas/ sngar chos 'khor sgang du rmi
lam du byung ba'i ri 'bor dang / dang ra dang / khang pa

rnams ji lta ba bzhin du 'dug pa'i skas la 'dzegs byon pas/ skas mgo na slob dpon nyi ma zer ba/ sngar mnal lam du byung ba'i rnam pa ji lta ba bzhin byas pa cig gis spos sna
byas byon pas/ mtshams shig gi dbus zhal lhor bstan cig na/ chos rje buddha ba ber thul rnying pa cig bsnams nas 'dug pa dang mjal bas/ sngar gyi mnal lam dran pa dang
/ de nyid du dad gus bsam gyis mi khyab pa byung bas/ lus nyams mnan gyis mi non pa lta bu byung yang / thugs dran 'dzin chen po mdzad pas non tsam byung / de nas mtshams
de'i shar 'gug cig na bzhugs gdan cig mdzad 'dug pa la bzhugs nas 'phros gtam dang zhus gnang mang du byung ngo / de nas zhi dgon du byi lo'i 'phro dang glang lo ste lo
gnyis bzhugs nas lam 'bras kyi gzhung khrid tshar bar gsan/ stag lo la chos rje buddha bas sa skyar byon nas/ sa skya sa bzang gnyis su zla ba dgu bzhugs zhes mus chen gsung
/ paN chen grags rgyal dang chos dpal bas zla ba bcu gcig bzhugs par bshad/ de'i bar la gsung ngag rin po che lam 'bras bu dang bcas pa la sogs pa chos rje buddha pa
nyid la mnga' ba'i gdams ngag thams cad yongs su rdzogs par gsan te/ de yang lam 'bras dang 'brel pa'i dbang / bshad pa nyams khrid/ gegs sel la sogs pa man ngag phra mo
tshun chad ma lus par gsan cing / stan thog gcig gi steng du khrid zla ba dgu nyams len mdzad/ /lam rtags rnams rdzogs par shar/ de dus chos rje buddha ba'i zhal nas khrid
'jur bo 'di lta bu byas pa la/ gnas sbyong 'jam pa ma byung ba sdig shas shin tu chung ba'i rtags yin gsung / de ltar nyams su blangs nas/ nyams su myong ste/ snyan brgyud
bzhi'i gdams pa yin no/ /de bzhin du lam skor rnams dang / zhar byung gi man ngag dang bcas pa yongs rdzogs gsan zhing / gzhan yang zab lam rdo rje'i rnal 'byor sbyor
ba yan lag drug pa'i khrid/

bshad pa/ gegs sel la sogs pa'i skor rnams dang / ni gu chos drug gi khrid la sogs pa'i skor rnams dang / gsang 'dus mi bskyod pa'i dbang 'gos nas brgyud pa/ gsang 'dus lus
dkyil gyi dbang / rdzogs rim zab mo gsang 'dus rim lnga dmar khrid dbang gong ma dang bcas pa/ man ngag nag khrid du grags pa rnams gsan no/ /de ltar gsung ngag la sogs
pa de rnams kyi man ngag gi rnam grangs rnams ni mtha' yas pas 'dir yi ge mangs bas 'jigs nas ma bris pas gsan yig tu shes par bya'o/ /gzhan yang dbu ma lugs kyi sems bskyed
kyi cho ga /sems tsam lugs kyi sems bskyed kyi cho ga /thugs rje chen po'i smyung gnas/ rgyal sras sems dpa' chen po'i bka' 'bum thor bu ba'i lung / gshed dmar lha bcu
gsum ma/ sgrol ma lus dkyil/ bde mchog dril bu pa rnams kyi dbang / nA ro mkha' spyod kyi byin rlabs/ phag mo zhal gnyis ma/ don grub ma/ dbu bcad ma gsum gyi byin rlabs/
gur mgon lcam dral gyi rjes gnang thun mong ba/ gur mgon lha brgyad kyi rjes gnang thun mong ma yin pa/ gdong bzhi pa'i rjes gnang / gzhan yang tshe dpag med kyi sgrub
thabs la sogs pa gsan no/ /de ltar gdams ngag ma lus pa bum pa gang 'byo'i tshul du gnang tshar ba dang / chos rje buddha pa'i gsung gis/ nged la chos rje dpal ldan tshul
khrims pas gnang ba'i gdams ngag 'di rnams khyed la rdzogs par 'phrod na snyam pa de 'phrod pas sems bde gsungs nas thugs bzhed legs par grub par mdzad pa yin no/ /sgrub
pa lung sbyin gyi skabs su/ khyed kyis rtse gcig tu ra sa brag phug tu sgrub par byas na lus 'di kho na la grub mtha' snyogs shing / bshad pa dang gzhan don byas na/ spyir
sangs rgyas kyi bstan pa dang / bye brag tu dpal ldan sa skya pa'i bshad sgrub kyi bstan pa nyin mo ltar gsal bar byed do/ /de lta na yang bstan pa nyams dma' bas gtso
bor bshad nyan

byed pa gal che'o zhes dang / lhag par ma 'ongs pa na lam 'bras kyi slob ma dang brgyud 'dzin mang du 'byung bar lung bstan to/ /de yan chad zla ba bcu gcig song / de rjes
zla ba drug tu sbyor drug bskyangs pas rgyud 'grel las gsungs pa'i/ re ga nag po dri med 'od zer 'phro ba dus kyi rtsa la mthong bar 'gyur gyi bar du'o zhes pa dang / de'i
dbus su sangs rgyas gzugs ni yul dang rnam par bral ba du ma longs spyod rdzogs pa'i sku'o zhes sogs kyi nyams snang rnams 'khrungs so/ /de dus phyi rol du stong gzugs
la dkyil 'khor du ma'i lha thams cad dang / sangs rgyas sprul pa'i sku'i rnam pa spyan nam mkha' la log ge byas pa mang du byung / spyan gyen du gzigs pa de rnams ci yin
nam snyam ste/ rang gi mig gi byed pa'i rten 'brel yin pa 'dra gsung / nang du rtsa dbu ma srog shing gi tshul du gnas pa'i nang du dkyil 'khor gyi lha dang bcas pa mang
du gzigs pa la/ rim gyis steng nas steng du thugs gtad pas shin tu dges pa chen po byung mod/ de dus de nas bshad pa'i gegs byung ba la/ 'grel pa nas bshad pa'i gegs sel
dbang rgyal lugs de dran pas gegs thams cad sel nus gsungs/ gzhan yang de bzhin gshegs pa'i sku dang mchod rten/ dkyil 'khor gyi lha tshogs dpag tu med pa gzigs pa sogs rgyas
shing ya mtshan che ba yod mod kyi re zhig de tsam mo/ rnam kun mchog ldan gyi stong gzugs tshad med pa mthong ste/ dpal dam tshig chen po'i rgyud du/ sgyu ma lta bu'i
ting nge 'dzin dang / /dkyil 'khor rnams kyang rgya che ba/ /gzugs sgra de bzhin dri dang ni/ /rnal 'byor pa yis rtag bskyang bya/ /zhes pa ltar ro/ /gzhan yang thams
cad mkhyen pa g.yag ston chos rje'i drung du/ snga phyir lo bzhi lnga cig gi skya la phar phyin gyi bshad pa tshar phyed dang gnyis g.yag TIka dang bcas pa thugs su chud
par mdzad/ rgyud bla ma/ 'jug par rang 'grel/ tshad ma rnam 'grel/

rigs gter la sogs pa du ma gsan no/ /gzhan yang bdag po bla ma chen po kun dga' rgyal mtshan pa'i drung du/ kye rdor DoM bi lugs/ sgrol ma bcu bdun ma'i dbang / chos rje dpal
ldan bla ma dam pas mdzad pa'i bka' 'bum dus 'khor 'grel chen gyi 'grel bshad chen mo la sogs pa puu sti sum cu so lhag cig gi lung / sa skya pa'i dge bshes mang po la
mdzad pa las phal che bas rdzogs par gsan pa ma byung / chos rje rin po che 'di nyid ni sku na gzhon nu nas/ don gnyer dang thugs rtsol gzhan dang mi 'dra bas yongs su rdzogs
par gsan no/ /de nas sku na gzhon nu'i dus su sa skya na bzhugs pa'i dge ba'i bshes gnyen bzang ba phal mo che ba'i sku mdun du byon te/ grub mtha' phyag len la sogs
pa'i dri ba dang / phyag dpe'i rigs su la ci 'dug gi rtog dpyod mdzad pa na/ zur khang pa'i dge ba'i bshes gnyen dge slong mgon po dpal zhes bya ba sa dkar logs na bzhugs
pa cig yod pa na re/ sa skya pa'i chos legs po cig shes par 'dod na/ bla ma gong ma'i gsung rab blta rtog legs po byed dgos pa yin gsungs pas/ de la thugs nges shes gting
nas 'drongs te/ de shin tu bden/ ci nas kyang de lta bu cig bya dgos snyam du dgongs te/ chos rje ye shes rgyal mtshan pa'i drung du yang 'o skol gyi bla ma gong ma'i
gsung rab 'di tsho dar ba byung na/ sa skya pa'i bstan pa la khyad che bar gda' ste zhes zhus pas/ de bzhin cis kyang byed pas/ khyed kyis kyang bla ma gong ma'i dpe cha
gang na ci 'dug gi rtsad gcod legs po gyis shig gsung / khong pa rang gis sngar lo dpe rdor bsod kyi TI ka'i steng nas brtag gnyis la thugs sbyongs mdzad pa/ phyis dag ldan
la bsgyur ba sogs bla ma gong ma'i gsung rab la gzigs rtogs legs po mdzad nas bshad nyan gyis gtan la phab cing / dag ldan kha bskong la sogs pa'i yig cha bzang po yang
mdzad nas/ sa skya pa'i dge

ba'i bshes gnyen mang po la gsungs pas/ thams cad la yang thugs skyed chen po byung la/ khyad par du yang chos rje 'di nyid de dus gsan mkhan rnams kyi nang nas/ sku na gzhon
shos yin kyang / lhag par thugs bskyed che zhing tshig don thams cad la phul du phyin par thag chod pa yin no/ /rje'i zhal snga nas kyang gong ma'i gsung rab kyi dpe cha'i
rtsad gcod la thugs rtsol legs po mdzad nas/ dpe cha 'ga' re chos rje ye shes rgyal mtshan pa la yang gzigs pa phul/ chos rje pa rang gis gzigs rtog mthar phyin par
mdzad pas gong ma'i gsung rab kyi dgongs pa dpyis phyin par thugs su chud de/ bla ma gong ma rnams kyi grub mtha' dang / gsung rab kyi rnam grangs rnams shin tu phra mo tshun
chad kyang thugs la 'dzin par bzhugs pa yin no/ /yang skabs shig tu chos ldan seng ge bya ba rab byung gi cha lugs la spyod pa khrob se byas pa cig yod pa'i gos kyi
mtha' sku lus la phog pa'i rkyen byas nas/ thugs mnal du mi phebs pa sdug bsngal chen po dang bcas pa'i khams 'dus drag po cig byung ba la/ chos rje ye shes rgyal mtshan
pa yang dgon na bzhugs pa'i drung du/ rje btsun sgrol ma lha bcu bdun ma'i dbang cig zhus pas/ khams 'dus pa de las grol nas spyir gsung rab dgongs 'grel dang bcas pa mtha'
dag la thos bsam mthar phyin par byas te/ bstan pa dang sems can gyi don rgya chen po bya dgos pa'i thugs kyi go cha chen po dang / thos bsam la sogs pa byed pa la dka'
tshegs ci yang med snyam pa'i thugs la gdengs chen po yang 'khrungs te/ bla brang shar na bzhugs pa'i phyag dpe mdo sde la chos rje sa paN gyis mchan btab pa la sogs pa
pu sti drug brgya brgyad cu lhag tsam la gzigs rtog legs par mdzad/ sgo rum gyi phyag dpe rnams la gzigs rtog mdzad par dgongs pa'i tshe/ gzhi thog tu bdag chen kun rin
pa'i drung du byon pas/ de na dpe cha zang zing

phad bu gang 'dug pa la gzigs pas/ de'i nang na dpe cha mgo tshem cig 'dug pa/ sgo rum gyi phyag dpe'i dkar chag tu 'dug pa thugs dges te/ bdag chen gyi drung du/ bdag sgo
rum gyi phyag dpe rnams la lta rtog tshar gcig byed 'dod lags pa/ sgo rum gyi dkon gnyer dang 'dris zab po med pas/ bdag chen gyi drung nas dkon gnyer la/ khong phyag dpe
rnams lta rtog tshar gcig byed 'dod par 'dug pas/ sgo rum du blta na blta sa yod pa dang / gzhan du blta na dpe cha g.yar po gyis gsungs pa'i zhal da cig thugs rjes 'dzin
par zhu zhes zhus pas/ de bzhin byas pas chog gi gsungs nas/ bdag chen gyi drung du dkon gnyer bos te/ de bzhin gyi zhal da gnang bas/ ji ltar dgongs pa ltar gyi g.yar
po byung ste/ gu ge paNDi tas dgu rim zhes gsungs shing chos rje sa paN gyis phyag dpe khang du bshad/ pod grangs sum stong zin tsam lo gsum gyi bar du res sgo rum du byon
nas gzigs/ res gzhan du dpe cha gdan drangs te gzigs nas/ gzigs rtog mthar phyin par mdzad pas spyi dang bye brag gi gsung rab kyi don la thugs skyed mtha' yas pa byung
gsungs so/ /gzhan yang 'phags pa gzhon nu blo gros pa'i drung du/ hor dus kyi ta hun gyi chos gos ber thul/ gos yug gan rgya ma nyams pa sogs zhabs tog dang bsnyen bkur
gyis shin tu mnyes par mdzad de/ rdo rje phreng ba'i dbang yongs su rdzogs pa/ phreng ba skor gsum gyi lung / kr-i ya sa mutstsha'i dbang / dkyil chog gi lung / gsang 'dus
'jam rdor/ gshin rje'i gshed dgra nag rwa lugs/ gdong drug rwa lugs/ 'jig byed ro langs brgyad skor rwa lugs/ 'jigs byed bcu gsum ma/ 'jigs byed lha zhe dgu ma/ gshed dmar
lha lnga ma/ lha bcu gsum ma/ dgra nag zhang lugs/ phyag na rdo rje 'khor lo chen po rnams kyi dbang / slob dpon nag po

pa'i lugs kyi kye rdo rje'i dkyil 'khor chen po bzhi'i dbang / saM pu Ta nas gsungs pa'i kye rdor lha bcu bdun ma/ saM pu Ta rdor dbyings/ gur rigs bsdus rngog lugs/ bde mchog
'khrul spong / bde mchog rdo rje mkha' 'gro/ /mkha' 'gro rgya mtsho/ bde mchog sdom 'byung / sangs rgyas mnyam sbyor rigs bsdus/ mnyam sbyor rdo rje sems dpa'/ rdo rje
gdan bzhi'i yab bka'/ yum bka'/ gdan bzhi'i dkyil chog rgyas pa/ ma hA mA ya/ sangs rgyas thod pa lha nyer lnga ma/ lha dgu ma/ mi g.yo bla med lha dgu ma/ lha bcu gsum
ma/ sgrol ma lha bcu bdun ma/ mchog gi sgrol ma/ gur mgon lha bcu bdun ma/ dus 'khor chos dbyings gsung dbang / sbyong rgyud dkyil 'khor bcu gnyis/ rnam snang mngon byang
/ mi 'khrugs pa lha dgu ma rnams kyi dbang gsan/ dbang de rnams dang 'brel ba'i sgrub dkyil la sogs pa'i rgya gzhung dang / bod kyi yig cha rnams kyang gsan no/ /gzhan
yang rjes gnang dang / sgrub thabs la sogs pa mtha' yas pa dang / u rgyan bsnyen sgrub kyi skor/ bde mchog snyan brgyud kyi skor tshang ma/ rgyud 'bum yongs su rdzogs pa/
mdo sde yongs su rdzogs pa dang / sangs rgyas phal po che la sogs pa mdo'i rnam grangs bsam gyis mi khyab pa dang / bslab pa kun las btus/ spyod 'jug /mdo sde rgyan/ rgyud
bla ma/ mngon pa kun las btus rnams sa bzang ba'i TI ka'i steng nas gsan/ yang byang chub gzhung lam/ ma ti paN chen gyi bka' 'bum la sogs pa mang du gsan no/ /slar yang
rgyud sde bzhi dang 'brel ba'i zhwa lu pa'i chos skor bu ston rin po ches mdzad pa phra mo yan chad kyang ma lus par yongs su rdzogs par gsan zhing / yon tan thams cad
bum pa gang byor gyur pa yin no/ /yang de lta bu'i skabs shig tu/ sngar gyi lta bu'i khams 'dus shig byung ba la/ chos rje 'phags pa'i drung du rdo rje phreng ba la sogs
pa'i

dbang gzhan yang mang po gsan kyang ma phan pa la/ gsang 'dus 'jam rdor sa lugs kyi dbang gsan pas/ khams 'dus pa las grol te/ ting nge 'dzin khyad par can 'khrungs so/ /de
nas stag gi lo dgung lo nyi shu rtsa brgyad pa la/ bka' bzhi pa bsod nams don grub dang 'phags pa bka' gros mdzad nas/ chos rje 'phags pa'i gsung gis nga yun ring po e sdod
mi shes pas/ khyed rang yang chos kyi 'phro rnams zhu ba la brtson 'grus bskyed pa dang / sa bzang dgon pa bzung la bka' lung rnams kyis gzhan la phan pa rgyun mi chad
par gyis shig ces sogs zhal da mang po gsungs shing / kr-i ya sa mutstsha'i glegs bam dang / dam tshig gi rdo rje dril bu zhig /chos dung rnams gnang nas rgyal tshab tu
mnga' gsol te/ bstan pa'i khur phog pas thugs kyi dgongs pa mthar phyin par grub par gyur pa yin te/ de yang sku gsung thugs kyi khur chen po bzhes te gtsug lag khang rnams
kyi nya ra/ mar me/ mchod pa/ dge rgyun gong ma rnams kyi thugs dgongs rdzogs pa'i sgrub mchod sogs rnam dkar gyi bya ba bsam gyis mi khyab pa mdzad do/ /gzhan yang zha
lu pa'i chos brgyud 'dzin pa'i bla ma bkra shis rin chen pa'i drung du/ gsang 'dus spyan ras gzigs lha bcu dgu ma'i dbang / sgrub thabs rgyas pa dang bsdus pa jo bo rjes
mdzad pa/ phyag na rdo rje 'khor lo chen po'i dbang / bde mchog sbyangs pa'i yon tan gyi dbang / lwa ba pas mdzad pa'i dkyil chog /mai tri pa'i bde mchog bcu gsum ma'i
dbang / sgrub thabs mai tri pas mdzad pa/ rtag pa'i rdo rje'i chos gsum la sogs pa gsan/ bde mchog sdom 'byung gi 'grel pa ratna rakShi tas mdzad pa/ rdo rje gdan bzhi'i
'grel pa bha wa pas mdzad pa/ rnal 'byor nam mkha'i sgrub thabs/ ye shes mkha' 'gro'i sgrub thabs/ dkyil chog snying po mdor bsags shing gcig gi dka' 'grel rnams Arya de
was mdzad pa/ sangs rgyas thod pa'i dka' 'grel ye shes

ldan/ lha nyi shu rtsa lnga'i sgrub thabs/ dkyil chog gtor chog rnams sa ra ha pas mdzad pa/ mi 'jigs pa'i gzhung 'grel/ ma hA mA ya'i sgrub dkyil ku ku ri pas mdzad pa/ rdzogs
rim de kho na nyid gsal ba/ dus 'khor gyi dbang / rdor dbyings 'grel pa lugs/ khams gsum rnam rgyal/ rtse mo rigs bsdus/ dpal mchog rigs bsdus/ dpal mchog rdor sems/
kun rig rtsa ba'i dkyil 'khor/ phyag rdor 'chi 'joms/ mi 'khrugs pa/ 'jam dpal yon tan kun 'byung rnams kyi dbang gsan no/ /gzhan yang dus 'khor bsdus rgyud/ 'grel chen
bshad pa bu ston nas brgyud pa/ sdom 'byung gi bshad pa/ dbang mdor bstan gyi bshad pa/ gzhan sgra'i sa ris thog pa mdzad kyang / lung zhib tu ma gsan kha cig zer ro/ /sgra'i
TIka chen ma gtogs chos rje bu ston gyi bka' 'bum pusti sum cu tsam gyi lung yongs su rdzogs par gsan no/ /bla ma 'di shAka bzang du gdan drangs nas bka' chos thams
cad yongs su rdzogs par gsan zhing zhabs tog dang bsnyen bkur gyis kyang mnyes par mdzad do/ /gzhan bla ma bcu phrag gcig dang nyag ma gsum mam/ gnyis la sogs pa rnams las
chos 'brel dang 'bel gtam mdzad de/ de yang slob dpon legs rin gyis bstod par/ gnyis med gsung ba sna tshogs gdul bya'i ngor/ /tha mal tshul 'dzin mkhyen brtse'i bdag nyid
can/ /bcu phrag phyed dang gnyis rnams tshul bzhin du/ /bsten nas mnyes par mdzad la gsol ba 'debs/ /zhes bshad cing / gyong pos bla ma bcu gsum tsam bsten par bshad/
de dag kyang gang zhe na/ bla ma dpal ldan pa/ shar pa/ g.yag pa/ lo tsA ba skyabs mchog dpal/ grub chen buddha pa/ sa bzang 'phags pa/ mkhan chen bkra shis rin chen/ rje
rin po che shar

btsong kha pa blo bzang grags pa/ mkhan chen blo gros dpal ba/ bla chen kun rgyal ba/ ta wen kun dga' rin chen la tshad ma'i thun tshags gsan/ bla ma yon tan dpal la 'jigs
byed kyi dbang / sa bzang bka' bzhi pa/ bla ma a nanda la tshe dbang gsan zhes pa de rnams la chos gsan par bshad cing / rje 'di nyid sa paN gyi sprul par yang bshad do/
/gsan pa'i rnam grangs 'di rnams kyang rags pa tsam mdor bsdus nas bris pa yin la/ rgyas par zhib tu gsan yig rgya mtshor shes par bya zhing / der mi bzhugs pa'i gsan pa'i
rnam grangs kyang mtha' yas par shes par bya'o/ /de ltar gsan pa rnams la gzigs rtog dang / thugs bsam dang nyams len mthar phyin par mdzad cing / gzhan yang dngos su ma
gsan pa'i gsung rab dgongs 'grel dang bcas pa thams cad la yang gzigs rtog mthar phyin par mdzad nas sgro 'dogs legs par chod de bka' 'gyur dang bstan 'gyur glegs bam rnams
kyi nang na brdzus ma mang po yod pa rnams tshig re yang ma 'dres par rgyu mtshan dang bcas pa gsal bar rtogs nas thugs su chud par mdzad pa yin no/ /gzhan yang bod
kyi dge ba'i bshes gnyen bstan pa la bya ba byas pa phal che ba'i gsung rab rnams kyang gzigs nas/ de dag gi dgongs pa yang lhag ma ma lus par thugs la mnga' ba yin no/ /brang
mo che dang / zur khang / gung bla brang sogs gdan sa so so'i dpe khang so so'i phyag dpe thams cad ma lus pa thebs gsum gzigs pa'i tshe skabs shig tu/ chos skyong
gi grub thob sngags 'chang kun dga' zla bas brtag gnyis kyi TI ka lo spe rdo bsod ma'i stod sku drung du phul nas/ pu tra na re/ bla ma kun dga' bzang po la phul na smad
khong gis rnyed zer gyin gda' bas khyed la 'bul ba lags zer nas phul/ de rjes lo gcig

gi khongs su/ de'i smad bla brang grang mo che ba'i dpe gseb nas rnyed nas 'grigs rab byung ngo / /mdor na rgya gar dang bod du mdo sde dang rgyud sde'i bstan pa gang du byung
zhing dar ba dang / gang las 'phel ba dang / gang nas brgyud pa dang / lam srol ji ltar bkrol ba dang / de dag gi srol 'dzin ji ltar byung ba la sogs pa thams cad lo
rgyus dang bcas pa thugs su chud nas/ 'grel tshul dang lam srol ji snyed byung ba kun so so'i dgongs pa ji lta ba bzhin khyad par phra mo yod pa yang ma 'dres par me long
g.ya' dag pa la gzugs brnyan ltar/ rje nyid kyi thugs kyi dkyil 'khor la dus rtag tu gsal bar bzhugs pa yin no/ /mnyam par gzhag pa'i skabs 'ga' rer/ spyan lam na yod pa'i
bum pa dang de'i nang gi bum chu sogs kyi rdul phra rab ji snyed yod pa gsal bar gzigs pa dang / gser sku'i nang na rten rdzongs 'di dang 'di yod ces bya ba mkhyen cing
/ de yang rje btsun gyi phyag nas bzhugs pa yin zer ba bden par 'dug ces sogs gsungs pa dang / dbus gong mas phul ba'i dngul gyi mchod rten gyi nang na ga ya dha ra'i ring
bsrel bzhugs pa mkhyen pa dang / mtshan mo phyag dpe'i gseb nas gang dgos pa nyin mo ltar bde blag tu gzigs pa dang / gdan sa chen por mi nyag gi dmag byung bas/ brang
khang mang po zhig pa'i chu rdol byung ba/ gzhan yang rin spungs nang so la mo rtsis pa du mas de lo gshegs par lung bstan kyang / rje nyid kyis mi 'chi bar zhal gyis bzhes
pa dang / sde pa 'ga' re la ma 'ongs pa na 'di lta bu 'byung / grwa pa du ma la ma 'ongs lung bstan ji lta bu byung ba la tshad med de/ rje mus pas gling kha bde ba
can gyi dgon pa 'debs pa'i lung bstan zhus pa na dgon pa gnyis 'byung zhes dang / kun mkhyen go rams pa la saM pu Ta'i dbang gi rjes gnang tshe dung lan gsum 'bud du 'jug
par

gnang nas rten 'brel bsgrigs pa dang / 'jam dbyangs shes rab rgya mtsho ba dang / rgyal tshab pa gdan sa pa gsum par lung bstan pa dang / rnal 'byor dbang phyug gi sprul pa'i
gdan sa pa drug tsam dang / rje btsun gong ma lnga'i sprul pa'i gdan sa pa lnga tsam 'byung gsung pa sogs mtha' yas kyang re re nas brjod par ma nus so// //gsum pa gzhan
don phrin las ji ltar mdzad pa'i tshul la/ sdom pa gsum gyi sgo nas 'gro ba rjes su bzung tshul/ pha rol gyi rgol ba ngan pa'i log rtog bzlog tshul/ sku gsung thugs kyi
rten bzhengs tshul dang gsum/ dang po la rgya che ba sdom pa gsum gyi sgo nas 'gro ba rjes su bzung tshul/ zab pa dbang rgyud man ngag gi sgo nas gdul bya du ma smin par
mdzad pa/ de dag la brten nas mkhas shing grub pa brnyes pa'i slob ma dang / bstan pa la phan pa'i sbyin bdag ji ltar byung ba'o/ /dang po la dgung lo bco lnga pa la khams
pa'i grwa pa'i lag len khrid pa'i slob dpon mdzad pa nas brtsams te/ bstan pa dang sems can gyi don 'ba' zhig mdzad la/ de yang gdul bya'i bsam pa'i dbang gi khrid tshul
gyi rnam pa sna tshogs pas khrid par mdzad mod/ 'on kyang gtso che ba'i dbang du byas na gdul bya rnams gzhi tshul khrims rnam par dag pa la bkod nas/ lam nyams len la
sbyor bar mdzad pa yin la/ de la so sor thar pa'i dbang du byas na/ dang po sa skyar so sor thar pa'i rab byung bsnyen rdzogs kyi sdom pa thub nges kyi gang zag 'ga' re
la gnang ba ma gtogs/ gang yin du mi gnang bas shin tu dam par mdzad pa la/ chu 'dus kyi tshe thog tu chos rje ye shes rgyal mtshan pa'i sku mdun du/ bslab bya phog pa cig
nyes skyon du gyur nas/ rje'i drung du bslab skyor la byung ba yun ring ma gnang yang / nub gcig mtshan lam du bla brang shar gyi 'og min na chos rje ye shes rgyal mtshan
pa dang / chos rje

buddha pa gnyis po gral la bzhugs/ de'i drung na rje nyid kyang bzhugs 'dug pa la/ chos rje buddha shrI'i zhal nas/ bla ma kun dga' bzang po 'dis rab byung bsnyen rdzogs zhu
mkhan su byung thams cad la byin na/ ma 'ongs pa na de thams cad sangs rgyas kyi bstan pa dang mjal/ rab byung thob pa'i rten 'brel cig gda' ste/ khong shin tu dam par
byed kyin 'dug gsungs/ chos rje ye shes rgyal mtshan gyi zhal nas kyang de ka gda' ste gsung / rje la spyan gzigs kyin 'dug pa cig byung / de'i ngang la mnal sad/ de man
chod sku bsnyel ba dang / thugs de la gzhan thams cad bzhag nas rab byung bsnyen rdzogs zhus tshad la mdzad pas rje'i drung du bsnyen par rdzogs pa thob pa'i dge slong khri
rwa can lhag cig gi mkhan po mdzad cing / de yang / bla ma sangs rgyas rgyal mtshan/ slob dpon legs rin/ rdo rje rgyal mtshan/ grub thob nam mkha' dpal bzang rnams kyis
bsnyen rdzogs pa nam byung res kyi yi ger btab/ gting sor dril nas brtsis pas/ rgya yul du 'phags pa'i slob ma cig la bsnyen rdzogs pa mang du byung 'dug ste/ de las kyang
lhag go /gzhan yang dge bsnyen dang dge tshul mtha' yas pa mdzad do/ /mdor na bod kyi dge ba'i bshes gnyen gcig la rab byung bsnyen rdzogs kyi mkhan po mdzad pa'i grangs
chos rje rin po che 'di pa las mang ba ma byung ba yin no/ /byang chub sems dpa'i sdom pa yang gdul bya so so'i zhe 'dod kyis dbu ma lugs dang / sems tsam lugs kyi sems
bskyed gang rung re zhu ba dang / gnyis ka zhu ba gang 'dod kyi sgo nas byang sems kyi sdom pa dang ldan par mdzad pa mtha' yas shing / dbu ma lugs kyi sems bskyed ni
gang zag sdig can la yang byed par bshad pas sems can grangs med pa la sems bskyed kyi cho ga gnang zhing / sems tsam lugs ni/ byang sa dang /

sdom pa nyi shu pa nas bshad pa ltar mdzad pas lan 'ga' re las mi gnang ngo / /khyad par gsung ngag rin po che gnang ba'i dus thams cad du sngags lam la 'jug pa'i sngon 'gro/
rje btsun ga ya dha ra nas brgyud pa'i sems bskyed kyi cho ga maNDal la ma brten pa dang / bde mchog pa rnams la brgyud pa maNDal la brten pa gnyis skabs su gang babs
dag cing rgyas pa gsal ba bsam gyis mi khyab pa mdzad pas/ byang sems kyi sdom pa gnang ba yang bsam las 'das so/ /de lta bu'i sdom pa gang 'bogs kyang / las sla dang / dka'
tshegs la cung zad kyang mi gzigs par rang rang gi lugs kyi cho ga gang yin pa de 'gal 'khrul nor pa dang sra sre'i nyes pas gtan nas ma gos par/ cho ga'i yan lag phra
mo tsam la yang tseg 'dam chen po mdzad nas shin tu dag par mdzad pas sdom pa thob sa bzang ba yin no/ /de ltar sdom pa gnang nas bslab bya rnams slob ma rnams kyi rgyud
la 'byor nges re mdzad pas 'di ni gzhan las khyad par du 'phags pa'i phyag len yin no/ /rig 'dzin sngags kyi sdom pa yang / rtsa rgyud las/ dang por gso sbyong sbyin par
bya/ /zhes sogs dang mthun par rim can gyis bkri dgos pa'i gang zag rnams la lam 'bras bu dang bcas pa'i khrid gnang ste rgyas par 'og tu 'chad/ gzhan yang rdo rje phreng
ba kr-i ya sa mutstsha dang bcas pa'i dbang bskur yongs su rdzogs pa drug cu lhag tsam mdzad pa de'i sgo nas gdul bya sngags kyi sdom ldan du byas pa yang bsam gyis mi
khyab c-ing / de yang 'brug lo chos rje 'phags pas shAka bzang sku 'bum du rdo rje phreng ba'i dbang mdzad 'phro la bde bar gshegs/ sku bsnyung ring nas ma 'das bar du bsnyung
g.yog sman dpyad sku rim sogs rel ma shor bar mdzad/ 'das nas kyang sku gdung gi zhabs tog gsang brtol ba dang / gshegs rdzongs la gdan sa chen po'i tshogs

chen por gral 'gyed dang 'bul gtong rgya chen po dang / gsol 'debs la bla brang nyi thog tu gdan sa chen po na bzhugs pa'i bla ma dge ba'i bshes gnyen rnams spyan drangs te
gsol 'debs nyi ma mang po'i bar du mdzad/ dgung zhag la slob dpon chos seng la sogs pa mang pos yan lag bdun pa phul dus dran gyi tshes grangs rnams la yang mchod cha la
sogs dngos po rnams rim par gtong zhing bdag tu bzung ba ma mdzad/ sa bzang du yang gdan sar ji ltar byas pa las mi zhan pa'i gshegs rdzongs gsol 'debs la sogs pa mdzad
de 'khor gsum yongs dag mdzad do/ /der ma zad khong pa rang la yab kyis phul ba'i phyag rdzas rnams bla ma rnams kyi phyag tu phul bar mdzad ces gsungs la/ 'dir yang dngul
gyi bya ma bum la sogs pa mang po thugs dgongs rdzogs thabs su gtong bar mdzad do/ /gzhan yang 'dra 'bag gi sku lder che chung la na bza' bzhugs stan la sogs pa dang /
nang rten dus gsum sangs rgyas gandho la rtse lnga pa zangs gser las shin tu mtshar ba/ gdung thal dang gdung rus la sku gdung 'bum ther btab nas/ byang chub chen po'i mchod
rten dngul 'bum du bzhugs pa la yang bla bre/ sangs rgyas stong sku'i dar yol gyi na bza'/ mdun du mchod cha dang bcas pa rnams dang / rab tu gnas pa legs par bsgrubs
te/ da lta yang shAka bzang sku 'bum na bzhugs so/ /de'i tshe skye bo ngan pa'i log bsgrub kyi rlung gis mi bskyod par gdan sa lo gsum mdzad de/ bka' bzhi pa rang gi phyag
tu gtad nas/ gzhan la gnod pa'i sems dang / rnyed pa ma thob pa thob par 'dod pa la sogs pa'i thugs dang / grags pa dang bsnyen bkur la sogs pa bsgrub pa'i spros pa thams
cad spangs nas bla ma'i gzims khang sku 'bum du bzhugs nas lam 'bras la sogs pa'i theg pa gsum gyi dam pa'i chos

gsungs shing / bla ma'i thugs dgongs rdzogs pa'i ched du bsngo ba mdzad pa la brtson par mdzad do/ /de nas chos nar mar gsungs pa'i ngang nas/ chos rje buddha ba la dbus su
'byon pa'i lung bstan zhus pas/ lo gsum la phebs 'bu dang mjal ba gda' ba byon gsungs pas/ sum cu so gnyis pa la dbus su byon nas lha sar jo bo rin po che'i drung du gser
chab gsol ba/ mar me phul nas phyag bskor dang smon lam mang po mdzad do/ /gsang bu dang / bde ba can/ dga' ba gdong / se ra/ chos sdings/ mal gro rnams su rim par byon
te/ dpal saM puu Ti'i rgyud dang / rdo rje 'byung ba la sogs pa'i bshad pa/ rdo rje phreng ba la sogs pa'i dbang / sgrub thabs rgya mtsho la sogs pa'i rig gtad/ ma hA mA
ya la sogs pa'i rdzogs rim/ lam 'bras la sogs pa'i bskyed rdzogs/ rgyud 'bum la sogs lung / gzhan yang chos 'brel zhu ba rnams la bla ma'i rnal 'byor la sogs pa'i sgo nas/
gsang sde mtshur gsum la sogs pa'i dge 'dun mang po la dam pa'i chos kyi dga' ston gyis tshim par mdzad la/ ri bo dge ldan du btsong kha pa blo bzang grags pa'i drung
du byon te/ lam rim gnyis/ gsang 'dus kyi bshad rgyud gsum gyi TI ka /ngan song sbyong rgyud/ bsam gtan phyi ma rnams kyi lung zhus la/ de'i tshe gnas brtan rgyal 'od la
sogs pa rnams kyis/ dus 'khor la sogs pa'i dbang bskur rnams gnang dgos zhus kyang ma gnang bar/ bla ma'i rnal 'byor la sogs pa'i chos 'brel re tsam mdzad cing snang ngo
/ /de'i tshe mnal lam du mi dkar po gzhog g.yas pa sa la gtad nas nyal ba cig na re/ khyed 'dir chos ma 'chad/ yun rings ma 'dug ngas gnod pa mi byed zer ba cig byung gsungs
so/ /mdor na skyi shod du lo ngo bzhi bzhugs nas gtsang du byon no/ /de'i yar lam

du bla ma sangs rgyas rgyal mtshan pa'i mnal lam du/ rong ngur smrig dang nye bar mtshan ma bzang po'i rmi lam du ngur smrig yol nas mkhar phugs ma sleb pa'i bar du/ gad 'khris
cig tu bsdad pa'i tho rangs mi mang po ban bun 'dug pa'i nang nas gcig na re/ khyod rang gi bla ma 'di sa skya paNDi ta'i sprul pa yin/ de yin pa la the tshom med ces
nan tan byed cing 'dug pa rmi/ de phyin chad mdzad spyod rnams legs par brtags pas skyon brjod du med par rtogs so/ /de nas rim gyis gdan sar phebs/ gdan sa'i dge 'dun
rnams la mang ja/ 'bul pa/ gral 'gyed shar pa'i sku 'dra la gser chab/ na bza'/ sa bzang ba'i dus mchod la sgrub mchod/ tsha 'dren la sogs pa/ buddha ba la gser gyi me tog
dang bcas te mjal ba rnams mdzad nas/ sku 'bum du sa skya pa yab sras kyi bka' 'bum la sogs pa'i lung dang / dbang bskur dang sems bskyed la sogs pa'i rang rang gi 'dod
chos rnams gsungs la/ de nas gting khebs dang byang phug rnams su byon nas/ mkha' 'gro rgya mtsho dang / rdo rje mkha' 'gro la sogs pa'i dbang lung mang po gsungs shing
/ bla ma kun legs pas sngar yang thob mod/ thob pa tsam du zad 'dug /lam 'bras shes nas bsgom pa cig 'dod pa lags pas zab mo cig thugs la 'dogs par zhus te/ zhing rmod pa'i
dus nas lo phyi ma gsar la khad kyi bar du gsungs / khong pa rang yang gzigs rtog slob gnyer dpe cha rnams bri ba la thugs rtsol chen po mdzad la gsung sgros rnams mchan
dang zin bris su bri yin 'dug go /lam 'bras tshar gcig la de las yun ring ba dang / dbang byin rlabs/ lung bshad pa/ gdams ngag phra mo dang bcas pa rgyas shing tshang
ba gnang ba ma mthong ngo / /rdo rje phreng ba kr-i ya sa mutstsha dang bcas pa yang sa bzang

'phags pa gshegs dus 'di'i 'phro gyis shig gsungs na'ang sta gon nas bskyar te tshar gcig mdzad/ de man la lo re la tshar re mdzad/ bla ma sangs rgyas rgyal mtshan la sogs
pas grangs su btab nas brtsis pas so/ /yang sbyong rgyud las gsungs pa'i dkyil 'khor bcu gnyis dang bcas pa'i sgo nas dbang bskur grangs med pa mdzad/ gzhan yang rgyud sde
bzhi dang 'brel ba'i zur bka' ni/ kye rdo rje lugs bzhi sogs rgya gar nas bod du 'gyur zhing bka' ma chad pa'i zur bka' rnam par dag pa bdun cu don brgyad tsam rgyun du
ka mdzad pa bsam gyis mi khyab pa mdzad pas sngags kyi sdom pa gnang ba'i grangs kyang rje rin po che nyid las mang ba yod thabs ga la yod/ de lta bu'i dbang bskur ba de
la spyir rgyud sde bzhi la dbang bskur gyi babs mi 'dra ba bzhi yod pa las nang gsel gyi dbye ba rgyud sde re re la yang mi 'dra ba mtha' yas shing / brgyud pa'i bka' srol
gyi dbang gis dkyil 'khor re la yang dbang bskur gyi cho ga mi 'dra ba'i khyad par du ma yod pa rnams la/ dkyil 'khor gang du rgyud sde dang / brgyud pa gang gi lugs kyi
dbang bskur mdzad kyang / lugs de la dgos shing bshad pa'i cho ga rnams tshig gcig kyang ma tshang ba med pa dang / lugs de la mi dgos shing ma bshad pa rnams tshig re
la yang ma 'dres par shin tu dag par mdzad pas/ de lta bu'i dbang bskur ba re thob na yang rgyud sde nas bshad pa'i dbang mtshan nyid pa re thob pa yin pas shin tu don che'o/
/phyag len gyi rnam gzhag 'di gcig pus kyang bstan pa'i byi dor dang / bla ma gong ma'i dgongs pa legs par gsal bar byas pa yin no/ /de yang rdo rje phreng ba la sogs
pa dang / zur bka'i rigs ji snyed yod pa rnams kyi dbang bskur dus nam mdzad dgos kyang de 'phral la thogs med du mdzad pas chog pa yin no/ /de ltar sdom pa gsum gyi sgo
nas gdul bya so so'i rgyud tshod dang mthun pa'i tshul

khrims rnam par dag pa la bkod nas/ nyams len gyi rim pa dpal ldan sa skya pa'i bla ma gong ma rnams kyi gsung rab gtso bor gyur pa'i chos kyi 'khor lo sna tshogs rgyun mi
'chad par bskor bar mdzad la/ de yang dgung lo bzhi bcu rtsa brgyad du phebs pa yan chad gtso cher gdan sa chen por bzhugs shing / gnas skabs su sa bzang dang / gzhan chos
dbar gyi gnas gang 'thad du byon nas chos gsung pa ni/ phal che ba'i dbang du byas na/ chu 'dus/ gting khebs/ ri bo sgang / khro phu/ thar pa gling la sogs pa rnams su/
lam 'bras sogs khrid kyi rim pa/ rgyud 'bum sogs lung gi rim pa mang po/ bde kye gsang gsum sogs rgyud bshad kyi rim pa mang po/ dkyil chog mang po'i bshad pa dang phyag
len/ rdul tshon la sogs pa'i dkyil 'khor mang po'i sgrub mchod/ dbang bka' dang byin rlabs/ rjes gnang mang po/ dge 'dun gyi sde 'dzugs pa/ gtsug lag khang sogs rten gsum
bzhengs pa'i zhal bkod dang rab gnas la sogs pa bsam gyis mi khyab pa mdzad de/ de yang dbyar dgun gyi chos dus rgyud sde la sogs pa'i bshad pa dang / sgrub dkyil la sogs
pa'i lag len gyi skor dang / gsung ngag la sogs pa khrid kyi rim pa sna tshogs gsung zhing / ston dpyid kyi dus su rdo rje phreng ba dang / zur dka'i rigs sna tshogs gang
skabs su babs pa'i dbang bskur rnams zang zing med pa'i chos sbyin mdzad pas/ de la gtad nas phyogs ris kyi dge ba'i bshes gnyen rab tu mang po/ bla ma sa bzang pas dbang
sbyin gnang gin yod pa zhu ba la 'gro zer zhing 'byon pa yin no/ /yang skabs shig shAka bzang sku 'bum du lo bdun tsam 'jig rten gyi bya ba'i phyogs gang gi'ang spros
pa'i mtshams bcad nas chu shing 'tsho ba'i rgyun tsam len pa'i sgo chung mdzad cing / /chos kho na don gnyer gyi gdul bya yod na nang du gtong

zhing gzhan gang yang mi gtong par bshad sgrub la chig dril mdzad pa yin gsung ngo / /de lta bus mtshon nas chos gang gsungs kyang bstan pa 'ba' zhig la dgongs nas/ sku srog
blos gtang ste zang zing med pa'i chos sbyin kho na mdzad de/ shAka bzang sku 'bum du sngon gyi dus su gsung ngag zhu ba la longs spyod mang po 'bul dgos pa'i lo rgyus
cig byung ba'i tshe/ rje'i zhal nas/ sngon gyi dus na bstan pa yar so'i dus su song bas gdul bya rnams chos don gnyer dka' spyad dang / longs spyod gtong phod che bas gdul
bya'i rgyud la rten 'brel khyad par can bsgrigs pa'i ched du sngon gyi bla ma rnams kyis longs spyod mang po 'bul bzhes mdzad pa yin la/ deng sang bstan pa 'gribs nas gsung
ngag la sogs pa'i bka' chad la khad du song 'dug pas/ gdul bya snod ldan byung na/ gsung ngag dang dbang la sogs pas gdal gtod lta bu byas nas kyang bstan pa'i rgyun
la phan du re byed dgos pa'i dus su song 'dug pa gsung ngo / /gzhan yang skabs su rgyud 'bum dang sa skya bka' 'bum la sogs pa'i lung rnams gsung ngo / /skabs shig tu shAka
bzang sku 'bum du bde mchog rtsa rgyud cig gsungs pa'i chos tshugs nas zhag mang rab song ba dang / 'dar ba'i dge bshes mkhan chen shAka 'od pa dpon slob gnyis byon nas/
rgyud kyi bshad pa gnang dgos zhus pas rgyud la dum bu byas na mi dga' bas da len mi 'ong zhes zhal da nan cher gnang yang ma gsan par rgyud bshad pa dang / rgyud ma
rdzogs par khong dpon slob glo bur du 'byon dgos par byung nas/ rgyud bcad pas/ chos rje'i sku khams log nas 'o brgyal po byung ba dang / nub gcig mnal du bud med sngo dmar
bzhi byung nas khyed kyis bla brang shar pa'i bde mchog gi sku bshas nas btsongs zhes zer nas ma mnyes pa'i tshul mang po ston pa byung ba la/ nged kyis bla brang shar
pa'i bde mchog gi sku bshas pa med/ bla brang shar pa

la bde mchog gi sku gser sku de dang / bum sku de gnyis po min pa ni med/ de gnyis da lta bla brang shar ni yod ces gsungs pas/ khong rnams kyis bde mchog gi gser sku pad gdan
bral ba cig khyer byung nas/ 'di khyed kyis phral ba yin zer byung bas/ rje la yang de bshig pa'i nyes pa yod pa'i gnong cig byung ba rmis pas/ sang mnal sad pa dang
/ rgyud bcad pa'i 'khu ldog tu dgongs nas/ lwa ba pa'i bde mchog gi 'grel pa nas bshad pa'i rigs ldan ma'i mchod chog rgyas pa de mdzad pas rje'i sku khams legs par dwangs
so/ /'di lta bu ni 'phral du bar chad kyi rnam pa lta bur snang yang phugs yi dam gyis rjes su gzung ba'i mtshan ma yang dag pa yin no/ /gsung ngag ji ltar gsungs tshul
ni/ mgron la g.yu thog tu bzhugs pa'i tshe/ lam 'bras la lung sbyin nas bshad pa'i bka' rgyas btab pa'i lo grangs thim nas/ da gsungs pas chog gam mi chog dgongs pa'i tshe/
nub gcig gi mtshan lam du 'od kha dog lnga'i thig le zlum por 'khor ba'i nang du/ dbus su sa skya pa chen po/ de la rje btsun sku mched/ chos rje khu dbon te de ltar
gong ma lnga/ bde mchog /kye rdor/ rigs lnga'i phyag mtshan/ mchod rten bzhi/ de'i byang chen mchod rten chung ngu zhig g.yon phyogs kyi 'ja' la phal cher nub pa/ 'og tu
chos skyong lcam dral gnyis rnams zhal gzigs/ rje btsun gyi phyag nas lam 'bras kyi glegs bam cig /dar dkar gyi snal ma gong bu cig rje la gnang / de'i sne mo gcig phyag
tu bzung 'dug pa las gyes te phan tshun 'brel bzhin du rnam par bkra ba dang bcas te phyogs kun tu khyab par rmis/ 'di gu ge paN chen sogs kyis 'bring mtshams ri bo sgang
du yin par bshad kyang / de ni lam 'bras gsung bzhin pa'i skabs yin pas snga ma legs so/ /de ltar bka' rgya thim tshul gyi gzigs snang 'di la rje'i gsung / khyad

par gyi thig le dwangs pa'i dbus/ /rnal 'byor gyi dbang phyug sa skya pa/ /zhes sogs tshig rkang bdun yod pa rje lha mchog pa'i bar snyan brgyud yin zhing / lha mchog pas nub
kyis dogs nas ri mo'i bkod pa dang / gong gi snyan brgyud kyi gsung de dag dang / rje skal ldan gyi 'dren mchog kun dga'i mtshan/ /gnas mgron la g.yu thog tu byon pa'i
tshe/ /zhes sogs kyis gsal byed mdzad/ de dag gi don rgyas par mkhas pa'i dbang po dpal ldan don grub kyis mdzad par blta'o/ /de nas gsung ngag bshad pas chog par dgongs
nas/ de man chad gsungs pas/ gsung ngag rin po che lam 'bras bu dang bcas pa yongs su rdzogs pa tshar brgyad cu gya gsum tsam song / de'ang phyi la gsang se mdzad nas shAka
bzang sku 'bum du tshar brgyad/ de min yongs grags dang lo 'ga' yar tshar gnyis gnyis sogs bldab pa tshun brtsis pas so/ /cig car ba'i lam gyis bkrir rung ba rnams la
rang rang gi smin byed sngon du song nas/ lam skor gzhan cha lag dang bcas pa/ gzhan yang sbyor drug /rim bzhi/ rtsa dbu ma/ bde mchog rim lnga/ gsang 'dus rim lnga/ spros
med/ 'jigs byed rwa khrid sogs rdzogs rim gyi khrid bsam gyis mi khyab pa gnang ba yin no/ /'dir cig car ba zhes pa yang lam thun mong ba sngon du ma song yang / smin
byed kyi dbang sngon du song nas/ bskyed rim dang rdzogs rim gyi lam nyams su len pa la zer gyi gzhan 'dod pa ltar gyi cig car ba ni ma yin no/ /yang 'bring mtshams kyi ri
bo sgang zhes par lam 'bras gsungs pa'i tshe/ nub cig mnal lam du khang pa bzang po cig gi nang zhal shar bstan cig na rje sa chen yab sras gsum gyi sku shin tu mtshar
ba 'od dang 'od zer gyi rang bzhin dang / chos rje sa paN gyi sku de tsho las cung zad mog pa cig bzhugs 'dug pa rmis zhes gsungs so/ /de ni bla ma yab sras gsum gyi gsung
rab

kyi byi dor mthar phyin pa'i rtags yin no/ /gzhan yang me pho rta'i lo'i dgun chos la zab lam dang / brtag gnyis gsungs pa'i tshe grwa pa mang po chos rje'i drung nas la sku
chag cung zad che ba'i rmi lam byung ba dang / grwa pa 'ga' zhig gis logs su mo 'dra btab 'dug pa la yang / sku chag che bas/ spong dag dang / sku mtshams dam po mdzad
dgos zer ba la/ bgres pa 'ga' zhig gis de bzhin zhus pas/ mo la nges pa med na'ang / spang dag dang mtshams byas pas chog gsungs nas/ phyag rdzas mang po bla brang shar du
sa skya pa'i dge 'dun rnams la 'gyed mdzad/ chos rje'i zhal snga nas shAka bzang sku 'bum du sku mtshams dam po mdzad nas thugs dam gyi rim pa/ snga skad 'khor lo bde mchog
gi tshe sgrub dang / phyi ma red uShNI Sha'i srung 'khor mdzad nas/ zhag po 'ga' zhig song ba'i tho rangs shig lam 'bras pa'i bla ma gong ma 'ga' zhig gis thugs dam
rnam rgyal ma la mdzad 'dug pa dran pa dang / gzugs mngon rgyu med pa'i bar snang du rnam rgyal gyi gzungs dag po tshar gcig sgra lhang ba gsal por bsgrags pa byung bas/
rnam rgyal gyi sgrub pa gyis shig pa'i brdar dgongs nas/ de phyin chad snga skad rnam rgyal la thugs dam mdzad/ srung 'khor yang gur mgon gyi srung 'khor gyis shig pa'i mtshan
ma byung nas/ phyi ma red gur mgon gyi srung 'khor mdzad nas/ rnam rgyal gyi bstod pa nyi ma re la shlo ka re dang / gur mgon lcam dral dang gdong bzhi pa la bstod
pa re mdzad pas/ pu tra na re nga la yang bstod pa byed dgos zer nas pu tra'i bstod pa mdzad do/ /de ltar cho 'phrul chen po nas dbo zla'i tshes bco lnga yan la bstod pa
rnams rdzogs pa dang / mnal lam du sa bzang na bzhugs 'dug pa'i rnam pa cig la mdo sde mdzangs blun cig phyag tu byung ba yar mar gang nas bgrangs kyang shog bu sum cu rtsa
dgu re byung ste/ da dunga'ang

sku tshe'i tshad de tsam bzhugs zer ba byung zhing / rnam rgyal gyi bstod pa la yang shlo ka sum cu so dgu byung ba yin no/ /de'i smyug ma'i phon po cig kyang phyag tu phul
byung ste/ sku tshe la phan mi phan gyi bshad pa ci yang ma byung gsung ngo / /zhag po gnyis na bying po la mjal sa 'ong ba'i do nub mnga' ris pa bla ma dkon mchog 'od zer
dang / rje mus pa dkon mchog rgyal mtshan gnyis la sku mdun du shog gsung ba byung nas byon pas/ chos rje'i zhal snga nas/ rang re'i grub mtha'i dgag sgrub re tsam ma
gtogs su la yang gnod par 'gyur ba ma byas kyang / 'ga' zhig gis phyag drug pa la brten pa'i byad kha 'dra byas par 'dug /'di'i cho 'phrul na ning 'ong rgyur 'dug na'ang
na ning rang re dpon slob rnams kyis chos smar po byung bas ma tshugs par gda'/ khar sing nas kyi rmi lam tshab tshub de pa'ang rang re la dkar phyogs 'dra'i cho 'phrul 'dra
yin tshod du 'dug /mtshams byed pa zla phyed kyi 'phyis na skyon du 'gro bar gda'/ de la skyon du song na'ang gzhan sems kyi 'khri ba ci yang mi 'dug /da lta bod na sde
snod kyi bshad nyan dar po yod pas phar phyin theg pa'i bstan pa legs po yod/ gsang sngags bla med kyang sa skya la sogs pa'i dgon pa so so na dga' mo yod/ yo ga 'di bar
skabs cung zad 'gribs nas/ phyis thams cad mkhyen pa bu ston rin po che bas thugs rtsol chen po mdzad nas gsos pa'i rgyun da dung yang ma nyams pa yod/ bya spyod gnyis
po 'di deng sang bka' ma chad tsam las mi 'dug pas/ 'di gnyis sos pa cig byung na bod du bstan pa yongs su rdzogs pa legs po cig 'ong ba 'dug snyam ste/ de la chos rje ri
bo dge ldan pa chen po dang tshugs dang gsang sngags kyi nyams len gcig tu mdzad pa dang / bya spyod kyi spyod lam dang tshugs mthun shas che zhing / khong pa gang zag
stobs can yin pas/ khong pas thugs rtsol mdzad na sos pa cig e 'ong snyam nas

de kho na la rkang btsugs ri bo dge ldan du phyin nas bla ma'i drung du rgyu mtshan zhus pas/ bla ma'i gsung nas khyed kyis bstan pa'i khur ngo mtshar che ste rang re la gang
la yin kyang slob gnyer ni byed dgos par snang / slob gnyer byed pa mnyam po la bla med la byed pa 'di khe che bar snang bas/ bla med la byed pa yin gsungs nas rang re'i
bzhed pa de ma byung / de nas rang res rtsol ba bskyed nas bya spyod kyi rgyud/ 'grel pa rgya gzhung / bod kyi dge ba'i bshes gnyen chen po rnams kyis mdzad pa'i yig cha
rnams la lo bdun tsam gyi bar du slob gnyer byas/ bya spyod gnyis kyi rgyud sde'i rnam gzhag 'di rnams kyang brtsams byas pa yin te/ 'di da dung yang 'dod pa bzhin sos
pa cig ma byung bas/ 'di la rang gi grogs mched dam/ grwa pa lta bu la khyed kyis brtson pa bskyed la bya spyod kyi bstan pa 'di sos pa cig gyis shig zer ba'i kha da cig
bzhag sa med pas 'di sems kyi rtser bcung che bar 'dug ces gsung pa 'di ni bstan pa'i khur la thugs kyi 'jug tshul dang mthu stobs gzhan las phul du phyin pa yin no/ /da
sku chag legs par sangs lags sam zhes zhus pas/ da zla ba drug pa'i tshes grangs nges pa can cig gsungs nas/ de'i dus su de la dmigs pa'i dge sbyor cung zad cig byas pas
de nas chag sgo legs par sangs yod ces gsungs so/ /ri bo dge ldan du byon skabs/ rje btsun tsong kha pa la byang chub lam rim sogs gsan zhing / der dge bshes rgyal 'od la
sogs pas dus 'khor dbang sogs dgos zer na'ang / mnal lam du mi dkar po cig na re/ khyed rang 'dir yun ring po ma sdod/ de'i bar la nga'i bar chad mi byed zer ba cig byung
nas/ khong rnams la bla ma'i rnal 'byor sogs chos 'brel ci rigs re byas zhes rnam thar kha cig tu 'byung ste/ rgyas par gong du bshad zin to/ /gnyis pa ni dbang lung

man ngag gis 'gro ba smin grol la bkod tshul dang / gsum pa ni de las bstan pa la phan pa'i sbyin bdag dang slob ma byung tshul 'og tu 'chad par 'gyur ro// //spyi don gnyis
pa pha rol gyi rgol ba ngan pa'i log rtog bzlog tshul ni/ 'chad rtsod rtsom gsum gyi go rim dang mthun par 'og tu 'chad do/ /sku gsung thugs kyi rten bzhengs tshul sogs
kyang 'og nas gsal bar 'byung ngo / /de ltar de yan chad gdan sa phyogs su gzhan don phrin las bsam gyis mi khyab pa mdzad do/ /gdan sa chen por gzhan don phrin las bsam
gyis mi khyab kyang / 'on kyang gdan sa chen por g.yeng ba dang / chang sa ches pas grwa pa rnams kyi slob gnyer la gnod pa dang / chas ka la gzan cing / grwa pa gnyen po
chung ba 'ga' re chud zos la yang 'gro bar 'dug pas/ tshang ma med par dben gnas shig tu bzhugs te 'chad nyan mdzad na/ bstan pa dang grwa pa la phan che bar dgongs nas/
sngar chos rje dpal ldan tshul khrims pa'i gsung gis 'u cag brag phug pa'i dge bshes cig byed pa yin no zhes gsungs pa la brten nas/ nam za brag phug dang / gzhan yang bsam
gling sogs dben gnas du mar thugs 'dun mdzad de/ gur gyi mgon po la mchod gtor phul zhing gsol ba btab pas/ de rnams gang du yang brtag pa ma byung bar/ thugs 'dun ma
mdzad pa'i e waM chos ldan gyi ri khrod de rang 'od gsal la gsal por shar byung kyang gnas 'di na yod gsal ba rang ma byung ba la/ nub cig mnal lam du khyod kyi dgon pa
don grub kyis ston pa yod do zer ba cig byung ba/ phyis nyag re dge bshes don grub zer ba cig yod pa dang gsung gleng byung bas/ khong gis chu mig tu bsdad nas ngor na yar
me shing bsgrub la phyin pas/ e waM chos ldan gyi sa cha de mthong / khong pa sa skyar slebs nas rje'i sku mdun du byung ba dang / khong gis me

shing la phyin pa la sogs pa lo rgyus byung bas/ sngar gyi thugs dam du byung ba'i sa cha de yin par mkhyen nas nye gnas bkra shis rgyal mtshan dang / nyi ma rgyal mtshan gnyis
bltar btang ba wa rong man gyi nyin srib mthong bas 'di 'dra ba 'dug zhus pas/ da dung cung min gsungs/ sprel lo'i dgun mkhan chen shAkya bzang po dpon slob 'ga' zhig
skor du btang bas/ la mgo man gyi nyin srib thams cad gzigs/ da lta ldan ma'i spyi khang dang rdzing gi bar der chos skyong gi gdan nas spungs te/ yar byon nas rgyu mtshan
zhus pas/ de ga yin tshod du 'dug ces gsungs/ zhal da ji ltar gnang ba ltar 'dug cing / de tshe dgun yin kyang me tog so ma gcig skyes pa yang gzigs te rten 'brel legs
po byung zhes gsungs so/ /de nas sa mo bya lo'i dbyar e waM chos ldan gyi ri khrod du phebs/ me tog skyes sar bla brang btab/ de yang dgon gnas 'di nyid sa dpyad kyi rten
'brel yang bkra shis rtags brgyad padma 'dab brgyad/ gnam sgo dang gnam gzhur ma dod pas 'khor lo'i dbyibs tshang / dngos grub kyi chu mig mang po/ nor lha dang chos skyong
gi gzugs brnyan can gyi ri dang brag mang po/ gnas dngos chos 'byung gi dbyibs can/ dngos grub kyi rdzas mtha' dag tshang ba/ o Di ya na'i gnas dang dbyer med cing
shin tu bka' gnyan te/ sa gzhi'i dbyibs bkra shis dung gzugs 'dra bas snyan grags chen po dung la yod zer/ 'dir ga ring bas brtag pa'i yi ger/ sa 'bum dkar nag /stag pho
gsham mo gsham/ sa rgyud che chung / ga ring rgyal po'i bzhed gzhung bzhin brtags par/ gnam sgo sogs ma dod pa sa bzang dpyad du 'gro/ /sa gzhi 'khyog lung pa byings shing
sdong gi dbyibs dang mtshungs pas sa gzhi ljon shing 'dra zhing / spang dang brag ri rgyas mi rabs re re dar ba'i dpyad yin/ phu'i gdong byang phyogs grogs rtse la khar
phyin dang mang du gyis/ pad sdong utpal 'dra na bshad nyan 'phel/ bshad nyan dgon pa'i gnas su bshad pa yin/ byang ri skyob mtho lho phyogs

kha lta ba sogs bshad pa mang du byung snang / rang bzhin gyi lhun gyis grub pa'i gnas chen/ gtsug tor rnam par rgyal ma dang / gur gyi mgon po la sogs pa yi dam mkha' 'gros
lung bstan pa'i gnas te/ de yang rje dpon slob rnams gnas 'dir phebs dus gnas kyi dngos gzhi gzigs pa'i gnas skor phebs nas gzigs pa'i tshe/ dge bshes don grub la dung
bus gsungs nas bus pas shin tu legs shing thams cad bla dros pa lta bu byung bas/ sa cha'i ming yang bla rdzing du grags shing rdo la rje'i mtshan byang brkos pa yang yod
do/ /da lta gtsug lag khang yod sa de nas phan tshun yas mar du gzigs nas/ thog ka ba'i spyi da lta gzims khang yod sa khang 'og zer de la phyag mdzub gtad nas/ 'di skor
du chu mig cig yod dgos te mi snang / de min 'di ga yin tshod du 'dug gsungs/ der chos skyong dang gzhi bdag la gtor ma mdzad pas/ gtor len la bya rog lnga byung zer/ khar
sing mkhan po pas nas spungs sar byon pas snye ma/ bzang po gsum 'dug zer/ gnas 'di shin tu bka' gnyan pas bya lo hor zla bcu gnyis pa'i tshes bcu gnyis la mkhar las byed
mi rnams sa skya nas bteg /bco brgyad la ngor du sleb/ zla ba gsum pa'i tshes bdun la bza' skar bzang bas/ gzims khang ka drug ma'i rmang bzhag nas mkhar las byas/ zla
ba lnga pa'i tshes gnyis la dgon par chu thog babs/ mig mthong mkhan gyis mthong snang la a tsa ra nag po chen po gcig gis srung zhing 'dug pa rmis pa/ khang pa 'gyel rgyu
yin zer ba'i grags pa byung ngo / /chos rje nyid gting khebs na bzhugs pa la yang de'i mtshan ma byung gsungs/ snga phyir byung ba'i ltas 'ga' zhig la bsam na/ dgon pa
'di sa skya pa'i bka' srung rnams kyis bdag tu bzung ba zhig yin par nges te/ chos rje glo bor byon nas mar lam sa skyar lam

'bras sogs gsungs tshe/ sa skya'i yang dgon bla brang nas srang kha mdung tshugs kyi bar de rnams shing nags chen po/ kha dog dmar sing byas pa rgya chen po cig 'dug pa/ 'di
ci yin byas pas khyed kyi bstan 'gyur bzhengs pa'i smyu gu yin zer ba rmi gsungs/ de ni deng sang sku bsod dang bstan pa la phan thogs chen po 'ong ba'i ltas yin/ gzhan
yang rje btsun rin po che'i zhal bu lto phor du gtad pa/ ma hA kA la'i ras bris rnying pa chen po cig gi rgyab la yig phreng dgu 'dug pa la/ da sa skya pa la 'di 'dra 'ong
zer ba 'dug pa tshar gcig bklags pa rmis pa de mnal sad tsa na brjed gsungs/ de'i tshe bal po dang / lha bris pa sogs glo bur du dgon par sleb byung ba sogs rgyas par
'og tu 'chad/ dbyar chos la dge 'dun sum brgya tsam tshogs pa rnams la lam 'bras gnang bas/ lam 'bras tshogs pa la gsungs pa'ang 'di nas 'go zug pa yin no/ /thugs dam mdzad
pa dang lam dus len pa bskyang 'dren byed pa rnams gzigs nas chos rje nyid kyang thugs dges par gyur to/ /gong du bshad pa'i gnas phun sum tshogs pa der dben gnas mdzad
cing dgon pa'i ming yang stod nas byon nas gso sbyong cig mdzad pa'i sang snga dro/ mdong nga'i rmi lam la yi ge e dang waM gnyis las chos kyi phung po 'byung ba yin zhes
sogs la bshad pa byas pa rmi bas/ rang re'i dgon pa 'di la e waM chos ldan 'dogs pa yin no zhes gsung zhing thugs dges pa'i sgo nas rab gnas mdzad de/ dbyar gnas pa mdzad/
dbyar chos la 'dul ba'i bslab bya dang / byang sa dang / bslab btus lam 'bras sogs gsungs/ bdag chen chu mig pas sa thams cad bde spyod du phul ba yin na'ang chu mig
tu byon te bka' shog zhus/ shel gyi phor pa sogs sa rin du 'bul ba mdzad/ dgon pa'i khang du sha chang dang nag mo 'grims sa med pa dang / der bzhugs kyi dge 'dun

thams cad dang tshugs la gnas pa dang / sa gzhan du 'khon rtsod la sogs pa ci yod kyang / e waM chos ldan du 'khon rtsod la sogs pa bya sa med pa'i bca' khrims legs po mdzad/
de'i tshe nyin gcig rong po'i spyi khang 'og ma de la gzigs nas/ zhing steng pha ta na/ sa skya'i gur mgon lcam dral gyi 'cham sku de gnyis bzhugs 'dug pa yin te/ khang
pa pha ta na 'ong ba la blta ba yin par 'dug /mgon khang cig dgos pa yod de zhes gsungs pa ni/ sngar ri khrod thugs dam la shar ba'i tshe gzigs par snang ngo / /phyis 'du
khang cig bzhengs par dgongs dus/ nub gcig mnal lam du 'du khang chen mo mdzad par dgongs pa'i gyong ra de na/ bla ma sa chen yab sras gsum gyi sku sngar gyi lta bu dang
/ chos rje sa paN gyi sku yang de tsho dang 'dra ba'i 'od zer dang gzi brjid mtha' yas pa dang bcas gzigs pa rmis zhes gsungs pa ni/ de rnams spyir sangs rgyas kyi bstan
pa dang / bye brag tu sa skya pa'i bstan pa la phan pa dang dar rgyas chen po 'ong ba'i ltas su 'dug gsung / gtsug lag khang gi logs bris sogs kyi dkar chag 'og tu 'chad/
dbyar chos la gsung ngag gsungs pa de nas bzung ste/ gtso bor gsang sngags rdo rje theg pa rgyud sde bzhi'i chos kyi 'khor lo bskor ba las/ dben gnas 'dir phebs nas rdo
rje theg pa don du gnyer ba'i dge ba'i bshes gnyen phyogs mtha' dag nas dus dang gnas skabs nges pa med par 'byon pas dbang dang byin rlabs/ rgyud dang man ngag la sogs
pa rnams kyang dus dang go rim nges pa med par don du gnyer ba'i shes 'dod kyis stabs ka dang bstun nas rgyun mi chad par gsung zhing gsang sngags pa'i dam tshig tu dzambha
la'i chu sbyin sogs rten 'brel 'ga'i dbang las mtshan nyid grwa sa las sngags grwa longs spyod che bar 'ong gsung pa'i lo rgyus 'dug /de la spyir rgyud sde bzhi la chos
skad rang rkang tshugs pa

re yod pa dang / 'grel byed tshad ma rgya gar pa'i paN grub rnams kyis 'grel lugs sna tshogs mdzad pa rnams la rang rang gi grub mtha' gzhung tshugs pa'i bshad pa dang / de
dang rjes su 'brel ba'i lag len dang / de'i man ngag nyams len gyi rim pa rnams so so rang gi lugs bzhin/ gzhan dang ma 'dres par bshad pa na/ rgyud sde re re'i 'grel tshul
la yang phan tshun mi 'dra ba ches che ba snang mod/ thams cad kyang gsang sngags rgyud sde bzhi dang mthun pa'i bshad pa 'ba' zhig tu 'gro ba'i 'chad tshul 'di ni rgyud
gzhung dang / sngon gyi rgyud sde tshul bzhin du smra ba'i gong ma rnams kyi dgongs pa phyogs gcig par 'dug na'ang / deng sang chos rje rin po che kho na'i 'chad srol
thun mong ma yin par snang ngo / /de lta bu'i 'chad tshul gyis/ rtsa ba'i rgyud brtag pa gnyis pa/ bshad pa'i rgyud rdo rje gur/ saM pu Ta ste/ kye rdo rje'i rgyud che ba
gsum dang / chung ba gsum/ dpal dus kyi 'khor lo'i rgyud 'grel/ 'khor lo bde mchog rtsa ba'i rgyud/ rnal 'byor ma kun tu spyod pa/ a bhi dha na/ rdo rje mkha' 'gro /sdom
'byung / ma hA mA ya sogs rtsa bshad kyi rgyud rnams dang / gsang 'dus rtsa rgyud/ bshad rgyud bzhi dang bcas pa/ dgra nag /rdo rje 'jigs byed kyi rgyud rtog bdun sogs
dang / de nyid 'dus pa glo bo brag dkar du drung nam rtse bas gtso bor zhus nas yo ga de nyid 'dus pa'i rgyud kyi 'grel chen kun dga' snying pos mdzad pa/ de nyid snang chen
pusti bzhi'i steng nas so/ /gzhan yang 'jam dpal mtshan brjod/ ngan song sbyong rgyud/ dpa' bo gcig grub/ rab gnas kyi rgyud/ bya ba spyi'i rgyud bzhi sogs rgyud sde
mtha' yas pa/ de dag dang 'brel pa'i 'grel pa dang / gzhung gi tshogs rab tu mang po'i bshad pa dang / gsung ngag gi skor yongs rdzogs rnams dang / zab lam rdo rje'i rnal
'byor sbyor ba yan lag drug pa'i skor cha lag dang bcas

pa rdzogs pa dang / gsang 'dus lugs gnyis/ rim bzhi/ rim lnga/ rtsa dbu ma/ bde mchog dkar po/ bde mchog snyan brgyud la sogs pa 'khor lo bde mchog rdzogs rim gyi skor rnams
dang / gshin rje gshed dmar lha lnga'i rdzogs rim shin tu spros med/ 'jigs byed rwa khrid sogs rdzogs rim gyi skor bsam gyis mi khyab pa lan grangs rab tu mang po dang
/ de dag gi sngon 'gro/ gsang 'dus/ gshed dmar/ 'jigs byed/ kye rdor/ bde mchog lo nag /ma hA mA ya la sogs pa bskyed rim gyi rgya gzhung du ma dang / rdo rje 'byung ba/
gsang ldan la sogs pa rgyud sde bzhi so so dang 'brel ba'i sgrub thabs kyi bshad pa tshan che ba mdzad/ de las gzhan pa'i rjes gnang so so ba mang po dang / sgrub thabs brgya
rtsa/ rgya mtsho sogs rjes gnang gi skor mang po dang / rgyud 'bum dang / mdo sde'i lung dang / sngags kyi gzhung dang 'grel pa mang po dang / sa skya pa khu dbon lnga'i
bka' 'bum sogs lung gi tshogs grangs med pa la sogs te/ mdor na dbang dang byin rlabs/ rgyud man ngag /rjes gnang dang rigs gtad/ sgrub thabs dang lung la sogs pa'i
chos kyi 'khor lo nyin mtshan khor yug tu rgyun mi chad par bskor bar mdzad do/ /rgyal po la sogs pa 'gro ba phal mo che la/ mdo sde mdzangs blun/ las brgya pa/ bslab btus
sogs las 'bras ston pa'i gzhung / rgyal sras lam bzang dang / blo sbyong sogs bstan bcos du ma yang yang gsung zhing / bstan pa la dad pa dang / las 'bras la yid ches par
mdzad do/ /de ltar khor yug tu dam pa'i chos bshad pa la brten nas/ slob ma'i tshogs dang / sbyin bdag bsam gyis mi khyab pa byung zhing / de'ang cung zad smos na/ sa
skya'i bdag chen chu mig pa grags pa blo gros/ gzhi thog pa blo gros dbang phyug /gzhi thog pa kun dga' blo gros/ chu mig pa kun dga'

dbang phyug /bdag chen mthu stobs dbang phyug /bsod nams rgyal mtshan sogs/ 'jam pa'i dbyangs kyi rnam 'phrul dpal ldan sa skya pa'i gdung brgyud rnams dang / shar chen ye
shes dbang phyug sogs shar pa dang / gzhan yang mdo sngags kyi don la mkhas shing lag len dang nyams len gyi rim pa thams cad 'khrul ba med par thugs su chud nas bstan pa'i
rgyun gnas pa dang / nyams len gyi sgo nas sgrub pa'i rgyal mtshan 'dzugs pa'i bshes gnyen/ sems dpa' chen po gzhon nu rgyal mchog pa dang / rje nyid kyi rgyal tshab dam
pa rgyal ba mus pa chen po dkon mchog rgyal mtshan dpal bzang po dang / mkhyen rab dbang phyug smar khams pa grags pa bzang po dang / chos rje gzhon nu seng ge pa dang
/ mkhas pa ratna shrI bha dra dang / rong ston shes rab dpal dang / mkhan chen 'jam pa'i dbyangs shes rab rgya mtsho ba dang / byang chub sems dpa' kha char mkhan po bsod
nams rgyal mtshan pa dang / rong ston shes bya kun rig dang shAka bzang sku 'bum du mjal tsam las bka' chos phan tshun gsan pa ni ma byung la/ 'on kyang thugs yid gcig
tu 'dres pa yin te/ rong ston thams cad mkhyen pa shAkya rgyal mtshan gyi zhal snga nas/ nga'i dgon pa nA lendra 'dir lung rigs kyi bshad pa'ur chem chem pa gyis/ sngags
phyogs don du gnyer na ngor dgon gsar du song / bla ma sa bzang pa kun dga' bzang po rdo rje 'chang dngos su 'dug /ngas theg chen chos kyi rgyal po'i drung du lam 'bras nyan
chos zhus pa bas/ bla ma kun dga' bzang pos shAka bzang sku 'bum du ja gral la bos pa'i sar 'bel gtam byas pa go rgyu che bar byung gsung zhing bstod pa rab dkar ma yang
mdzad do/ /phyis rong ston nyid kyang bde mchog gi skor 'ga' zhig gsan pa la phebs dgos tshul e waM du phyag bris 'byor yang zhal bgres pa dang / nA lendra

'debs pa'i thugs brel gyi stabs nas ma byung zhes rje grol mchog gsung / nA lendra'i gdan sa pa bdag po dbon po paN chen bkra shis rnam rgyal dang / mkhas pa dge ba rgyal mtshan
pa dang / spyan snga kun dga' rdo rje dang / gung ru shes rab bzang po/ rje nyid kyi sku'i dbon po rnal 'byor dbang phyug gi sprul pa chos rje rgyal tshab dam pa kun
dga' dbang phyug dang / 'dren mchog dkon mchog 'phel ba yang 'khrungs tsam gyi dus su gshed dmar tshe dpag med sogs kyi dbang gnang / rgyal tshab tu lung bstan te/ chos
rje glo bo mkhan chen pas bstod par/ rgyal bas lung bstan de nyid gzigs pas phul/ /rgyal ba gnyis pa bstan pa'i rgyal tshab tu/ /sras kyi thu bo khyod nyid lung bstan nas/
/rtag par chos kyi rgyal srid skyong la 'dud/ /ces so/ /gzhan yang bo dong bya rgod gshongs kyi grwa tshang 'dzugs mkhan paN chen 'bum phrag gsum pa byams pa chos don
grub dang / gu ge paNDi ta grags pa rgyal mtshan dang / bzhi sde chos sder drung nam rtse ba dang / mkhyen rab dbang phyug nam mkha' 'od zer dang / gu ge chos dpal bzang
po/ lha rigs gu ge lha btsun pa dang / glo bo pa thugs sras bla ma dpal ldan pa dang / bde legs rgyal mtshan pa dang / bla ma dpal ldan rgyal po pa dang / bsam rtse chos
rje dang / rwa ston yon tan dpal bzang sogs dang / gzhan yang go bo rab 'byams pa bsod nams seng ge dang / dmar ston rgyal mtshan 'od zer dang / bzang chen phyogs las rnam
rgyal dang / chos lung bka' bcu par grags pa kun mkhyen dga' gdong pa chos rgyal dpal bzang dang / shAka bzang nas mkhas grub dpal ldan rdo rje dang / snye mo ru pa bka'
bzhi pa dang / gsang mda' ba chos grwa gser mdog can 'dzugs mkhan paN chen shAkya mchog ldan pa dang / gsang phu gdan sa pa paNDi ta shes rab dpal ldan pa sogs

dang / zhwa lu mkhyen rab rje/ jo nang / ngam ring / rin spungs/ rgya mkhar rtse/ byams chen rab 'byams pa sangs rgyas 'phel dang / de'i gdan sa pa 'jam dbyangs pa/ se ra sogs
chos sde chen po'i chos dpon dang / gzhan yang nyag re'i dge bshes grub thob don grub zhes pa 'di nyid kyis/ dang por rje nyid la dgon gnas 'di nyid 'di ltar yod tshul
gyi zhib cha rnams zhus/ phyis rje nyid kyis rjes su bzung zhing / nyag re khang gi mun khang du sgom yun ring du mdzad/ lho rong du byon nas nyams rtogs gong nas gong
du 'phel zhing grub pa brnyes te/ ri tshogs chos sdings nas bam gsum gyi bla ma mdzad/ dgon gang du bzhugs la grwa rigs rnams ma 'chams pas/ gsum ka ru bzhugs par zhal gyis
bzhes shing 'phur nas dgon pa gsum ka ru bzhugs/ zhing brje dus sku'i bkod pa gsum du sprul te dgon gsum du re re gshegs pa'i tshul bstan/ mtshan la grub chen dmar ri
ba zhu zhes thos so/ /gzhan yang grags pa rin chen dang / dpal gyi rgyal mtshan dang / gu Na pra bha 'di rje'i sku dbon rgyal tshab dam pa'i slob dpon yin dang / saM gha
ma ti dang / ldan gyi phyogs su dam pa kun spangs par grags pa drung chos kyi rje kun dga' rin chen pa dang / ka drug pa drung rin po cher grags pa dang / ldan ma bka' bcu
par grags pa bsod nams dpal ldan pa dang / chen po sangs rgyas blo gros pa dang / mdo stod rtsa mdo pa gyong po sangs rgyas rgyal mtshan pa dang / srad pa grub chen kun
blo pa dang / mkha' grub zla ba bzang po sku mched sogs dang / 'bring mtshams su ting skyes brag dkar dgon par byang sems bsod nams rin chen pa dang / chu 'dus su chos rje
mkhas btsun pa sogs dang / tshe 'di la grub pa brnyes pa ni/ bla ma dpal ldan pa'i gsung gis/ tsha ba rong pa shAkya rgyal mtshan 'phan yul gyi ri la

mkha' spyod kyi gdams ngag la brten nas sgrub pa mdzad cing bzhugs pa la/ skabs shig tu rol mo'i sgra dang 'ja' tshon byung nas bltar phyin pas lus ma spangs par mkha' spyod
du gshegs so zhes de'i yon bdag sogs kyi mthun snang du grub par gyur to/ /tsha mo rong pa bsod nams bzang po tsha rong gi ri la 'chi khar mkha' spyod du gshegs so zhes
de'i grogs brdzun med pa rnams kyis sku drung du gleng gin snang la/ a mdo ba'i mdzo rdzi las can gcig /rdo rje bdag med ma'i dbang mdzad dus rdul tshon gyi dkyil 'khor
la lha thams cad zhal phyag rdzogs par mngon sum du mthong ba byung zhes bla ma dpal ldan pa gsungs/ gzhan yang lam 'bras dang mkha' spyod ma'i 'da' ka ma la brten nas grub
mtha' snyogs pa ni mang du byung ngo / /rnal 'byor pa brtul zhugs kyi spyod pa mdzad pa yang mtshan dngos brtson 'grus bzang po gzhan du thang stong rgyal po dang / lung
stong smyon pa dang / grub thob lcags zam par grags pa lo brgya dang so brgyad tsam bzhugs pa de la sogs du ma byung bar mngon no/ /mdor na stod mnga' ris/ smad mdo khams/
bar dbus gtsang sogs nyi 'og gi rgyal khams thams cad du rje 'di'i phrin las khyab cing slob tshogs bsam gyis mi khyab pa byung mod/ re re nas sus brjod par nus/ 'dir
ni rags pa tsam zhig brjod pa'o/ /de lta bu'i slob tshogs de dag kyang rje'i yon tan bum pa gang 'byor bzhugs pa ni/ rje mus chen dang mkhan chen sher rgyam pa sogs yin
la/ gzhan phal cher kyang mdo sngags bstan pa'i gsal byed kho na yin cing / slob ma chung shos rnams kyang / bde mchog /kye rdor/ dus 'khor sogs chos skor re re 'dzin skyong
spel gsum thub pa mtha' yas so/ /chos rje rin po che rang nyid kyi thugs rgyud la yang / spyan lam na yod pa'i bum pa la sogs pa'i rdul phra rab ji snyed yod pa

gzigs pa'i ting nge 'dzin la sogs pa'i sgo du ma la mnga' brnyes te/ de'i stobs kyis gdan sa chen po dang / sde pa 'ga' re la ma 'ongs lung bstan dang / tha na grwa ba phal
pa 'gro 'dug byed pa'i lung bstan zhus pa yang ji ltar lung bstan pa ltar thog tu babs pa la sogs pa ma 'ongs lung bstan pa yang mtha' yas so/ /mdor na rang dang dus mnyam
pa'i dge ba'i bshes gnyen du mas zhabs bsten cing / rang rang gi shes 'dod dang mthun par dam chos bdud rtsi'i dga' ston la spyod par byas nas mkhas mang thams cad kyi
gtsug gi nor bu'i rgyan dam par gyur pa yin no/ /bstan pa la phan pa'i sbyin bdag stobs ldan byung ba ni/ rab tu byung ba dge tshul gyi sdom pa dang / dbu ma lugs kyi sems
bskyed/ gur rigs bsdus/ bde mchog /kye rdor sogs kyi dbang bskur du ma dang / rtsa rgyud brtag gnyis bshad pa/ dus 'khor 'grel chen dril bu rim lnga sogs khrid bka'i lung
la sogs pa du mas rjes su bzung ba/ gu ge chos kyi rgyal po dang / gzhan yang mnga' ris rdzong ka'i rgyal po/ hor se chen gyi brgyud pa legs rin/ dbus kyi gong ma chen
po grags pa 'byung gnas/ khams go 'jo'i bdag po/ gling dpon chen rin spungs pa/ shar rgyal mkhar rtse'i bdag po/ chu 'dus sde pa sgrol snyon du grags pa sogs mang du byung
zhing / rje 'dis 'chad nyan mdzad nas phrin las bskyangs na bstan 'gro la phan nam/ rtse gcig tu sgrub pa byas na legs thugs dam brtag par mdzad pas 'chad nyan dang phrin
las bskyangs pa lung bstan gzigs te/ de skad du/ dbon po a tsa ra zhes kyang bya/ dbon po nam mkha' blo gsal zhes kyang bya/ ma ti tsi tra zhes kyang bya/ gu ge paN
chen zhes kyang bya ba mtshan gyi rnam grangs du ma dang ldan pa de'i bstod pa mdzad pa las/ mdor na khyod kyis

mdzad phrin gong sgrub kyang / /byang chub sems ni mngon du yongs btang nas/ /thub pas bsngags pa'i chos kun sgrub par mdzad/ /ces so/ /yang de ltar 'chad nyan kho na la dril
ba las rje 'di'i drung du/ rgya hor/ mdo khams/ glo bo sogs nas spyan 'dren pa mang du byung yang / bstan pa'i gzhi ma 'chad nyan mdzad cing gzhan du mi 'byon par dgongs
mod/ 'on kyang zhu nan ches pas smad mdo khams dang / stod mnga' ris gang 'thad gzigs pas/ stod mnga' ris la thugs dam la shar nas byon pa yin te/ brag dkar sems dpa'
chen po bsod nams rin chen gyi zhal nas/ de dag rtse gcig sgrub pa 'chad nyan sogs/ /gang 'thad gzigs pas 'chad nyan phan gzigs nas/ /dri med bstan pa rab tu rgyas mdzad
pa/ /stod smad gdul bya gang 'thad gzigs gsung ba/ /stod phyogs 'thad par dgongs nas spyan drangs byon/ /bstan pa dar rgyas gdul bya smin grol mdzad/ /ces gsungs so/ /de
yang zhib tu bshad na glo bor lan gsum phebs pa'i dang po sa skya nas yin cing / phyi ma gnyis e waM nas yin no/ /de yang stod phyogs su phebs pa'i lung bstan byung tshul
ni/ sngar bshad pa ltar 'chad nyan chag dogs dang / khyad par lo tsA ba ngag dbang gis mnga' ris su phyin kyang phan thogs mi 'ongs pa'i rgyu mtshan zhus nas stod phyogs
su mi phebs pa'i thugs thag chod/ glo bo phyogs su yig lan mdzad par dgongs pa'i nub mo mnal lam du mnga' ris la 'gro zer nas zi thang gi thad ka la/ gdugs dkar po bcu gsum
gcig zho le byas 'dug gsungs/ thams cad gser tog dang bcas pa 'dzin mkhan med par 'gro ba rmis/ de nas yar phebs par dgongs so/ /'di gdan sa pa gdugs thog bcu gsum 'byung
ba'i rtags su'ang gsungs/ de'ang spyan 'dren pa glo bo sde pa bstan pa'i sbyin bdag chen po dge sbyong

a me dpal zhes pa yab sras kyi lo rgyus ni/ drung dge sbyong ba 'di 'jam dpal rtsa rgyud dang / slob dpon padma'i lung bstan la yod gsung zhing / khong mnga' ris rdzong ka'i
drung skor yin/ gdung rus gnam ru khyung yin/ sngon gyi grub thob rje btsun mi la sogs dang gcig /a me dpal 'di mkhyen pa yod pas/ bod chos rgyal gyi gdung brgyud dri ma
med pa mnga' ris rdzong kar gyi chos rgyal 'bum sde mgon gyis glang gi las thabs bcu gsum yod par bshad pa'i glo bor gtsang rang bya pho'i ze ba zhes pa'i rdzong rgyab
yod pa'i rdzong dpon la brkos pa las/ phyis glo bo khong gis sger du tshong / dol po pu hrangs/ gu ge sogs la'ang lung 'gro ba byung / khong gis dang por bo dong paN chen
spyan drangs kyang / de tsam bstan pa la phan pa ma byung / rje rdo rje 'chang 'di'i snyan pa thos nas dad 'dun dang bka' spyad chen pos yang yang spyan drangs kyang / snga
ma sa skya pa'i rgyud gsum man ngag dang bcas pa'i lta ba sems tsam yin zer ba dang / sa skya pa'i lus dkyil rgyud gzhung nas ma bshad zer ba'i rtsod pa byung nas/ sa
skya pa'i dge bshes rnams 'thor sa med pa'i bca' khrims byas nas 'byon stabs ma byung / de'i dus su gnang ba'i yig lan bka' shog dang / chos bskul pusti gnang tshul sogs
rje mkhan chen pa'i rnam thar du blta/ de nas kyang nan chen pos spyan drangs pas/ glo bor lan gsum phebs pa'i dang po ni/ sngar gyi mtshan lam la brten nas bstan pa la
phan pa 'ong bar dgongs nas de bas te lug lo'i ston rje mus chen shAka bzang du sku tshab la bzhag nas chos gsungs/ rje rin po che dpon slob rnams kyis zla ba drug la 'khor
bar mdzad/ dang po yul der bka' 'gyur tshang ma mi bzhugs pa la/ rgyud 'bum sa skya nas/ gzhan rnams phyogs mtha' dag

nas ma phyi btsal nas tshang bar bzhengs/ rgyas par rjes mdzad pa'i bka' 'gyur dkar chag tu blta/ dkyil khang du bka' 'gyur lha khang sbyong rgyud dkyil 'khor bcu gnyis sogs
logs ris la bzhengs/ steng chen 'dul grwar chos sde btsugs/ gtsug lag khang bzhengs/ dge 'dun brgya phrag la rgyun gyi 'tsho ba btsugs/ 'dul ba dang byang chub sems dpa'i
sde snod kyi bshad pa gtso bor mdzad/ brag dkar gyi chos sde theg chen dar rgyas gling btab cing lha khang gi gzhi bting / rab byung bsnyen rdzogs grangs mang po la sogs
pa lam thun mong ba'i sgo nas gdul bya mang po sangs rgyas kyi bstan pa la bkod/ bstan pa'i sbyin bdag a me dpal yang rab tu byung ste mtshan bzang po rgyal mtshan du
btags/ khong rab byung ma mdzad gong gi sras chos rgyal a mgon bzang po/ de'i sras tshangs pa bkra shis mgon dang glo bo mkhan chen sogs yin no/ /lan bar ma phebs dus ni
'brug lo ste de dus kyang mus chen ngor du spyan drangs/ lam 'bras sogs gsungs/ rje nyid kyis glo bor byon/ phreng ba'i dbang dang zur bka' 'ga' zhig /sa skya bka' 'bum gyi
lung / sbyong rgyud kyi bshad pa la sogs chos kyi 'khor lo mang du bskor zhing / sbyin bdag chen po la sogs pa mang po bsnyen par rdzogs par mdzad cing / skal pa dang
ldan pa'i gdul bya 'ga' la lam 'bras kyi khrid la sogs pa thun mong ma yin pa yang gsungs/ sbyin bdag chen po la kye rdor gyi mngon rtogs khyad 'phags zhig mdzad nas gnang
'dug ste bka' 'bum du ma tshud yod do/ sngar gyi bka' 'gyur bzhengs pa'i zhal da yang mdzad/ gser rkyang gis bka' 'gyur gyi dbu btsugs/ rnam rgyal chos sde gso ba sogs
mdzad/ gzhan yang dge sbyong chen pos cho 'phrul zla bar sgrub mchod btsugs pa'i bdag rkyen/ sa dkar nas zhing khal brgya'i sa dang / rbad mang po btsugs

bla ma rjes rgyud sde so so nas gsungs pa'i dkyil 'khor lnga bcu nga bdun tsam gyi dbang bka' gnang / de dag gi sgrub thabs dkyil chog rnams kyi yig cha gang dang gang gi tho
tshe dang / nye bar mkho ba sbyin sreg sogs phyag len rnam par dag pa/ dgon sde so so'i dge 'dun rnams la gnang zhing / sgrub dkyil gang byed sogs kyi dril chen po mdzad
do/ /da lta mnga' ris skor gsum/ dbus gtsang khams gsum na sgrub mchod kyi phyag len gtsang ma rnam par dag pa ni glo bo kho na yin par 'dug ces grags pa ltar gyi don
dang yang mthun par snang lags so/ /lan bar ma'i skabs 'dir bzhi sde pa drung nam rtses/ gu ge rgyal po khri nam mkha'i dbang po dang bka' bgros te/ gu ge'i mkhan chen chos
nyid seng ge dpon slob rnams gdan 'dren par brdzangs/ chos rje rin po che dpon slob brgya tsam zhig pu hrangs su spyan drangs/ rgyal de 'ur zla ba gsum gyi bar bzhugs/
gu ge nas bla ma sprul sku ba sogs dang / pi ti nas mkhan po rin bsod/ mar yul ba'i dge bshes 'ga' sogs pu hrangs dang bcas pa'i dge 'dun mang po la/ dus 'khor mkha' 'gro
rgya mtsho gur rigs bsdus sogs kyi dbang gnang / nya rtse rig tu dus 'khor sgrub mchod/ bzhi sde ru mkha' 'gro rgya mtsho'i sgrub mchod btsugs/ brtag gnyis/ sbyong rgyud/
dus 'khor 'grel chen sogs kyi bshad bka'/ gzhan yang 'gro ba mang po la sems bskyed chen po blo sbyong sogs chos 'khor rgya chen po bskor/ gu ge rgyal po rab tu byung
zhing chos sde chen po gsar du btsugs/ de'i tshe bstan rtsis khyad par can mdzad pa'ang yod do/ /kha char jo bo'i drung du mar me'i phreng ba grangs med pa phul nas sangs
rgyas kyi bstan pa dar ba'i smon lam mdzad/ skyid grong du yang de ltar mdzad do/ /de nas theng gsum gyi rjes ma yos lo la/ bstan pa'i sbyin bdag chen po a mgon bzang pos
spyan

drangs/ bka' 'gyur/ bstan 'gyur tshang mar bzhengs pa'i zhal da dang / gser gyi bka' 'gyur gyi 'phro tshar ba'i zhal da sogs 'dzad/ lhag pa rnams bton/ ma tshang ba rnams gsos
nas dkar chag kyang mdzad/ gser gyi byams pa chen po/ lam 'bras brgyud pa/ kun rig gi gzhal yas khang sogs/ sku gsung thugs kyi rten du ma rab gnas mdzad/ thub bstan
dar rgyas gling gi chos sder dge 'dun stong phrag tu langs pa 'dzugs pa'i zhal da dang / chos dpon 'jam dbyangs shes rab rgya mtsho bkod pa mdzad/ gzhan yang rab byung bsnyen
rdzogs sems bskyed/ yo ga rdo rje rtse mo/ khams gsum rnam rgyal/ chos dbyings gsung dbang / yon tan kun 'byung sogs kyi dbang bskur/ rgyud dang bskyed rdzogs kyi bshad
pa sogs mang du mdzad cing / mdo sngags kyi chos 'khor rgya chen po bskor nas gdul bya dpag tu med pa rnams smin grol gyi lam la 'god par mdzad pa yin no/ /sbyin bdag
chen po dar ra kha che sogs sku mched kyi gser gyi ga'u lngas gtso byas gser srang lnga brgya la sogs pa'i 'bul ba grangs med pa phul/ de ltar mnga' ris glo bo'i phyogs
nas bstan pa'i sbyin bdag a me dpal yab sras kyis lan gsum gyi bar du gdan 'dren zhus pas/ bstan pa dang sems can gyi don rgya chen po 'byung bar dgongs te/ mnga' ris phyogs
la chag phebs te/ zab pa dang rgya che ba'i chos kyi 'khor lo yun ring du bskor/ de'ang glo bor dang por rab byung gi chos bka' tshang ba bzhir langs pa yang dkon pa
la/ dge 'dun gyi sde khyad par du 'phags pa btsugs te/ da lta 'dul ba 'dzin pa stong phrag tu langs pa/ mdo sngags kyi bshad nyan sgom sgrub la sogs pa dbus gtsang dang 'dra
bar yod pa dang / bstan pa spyi dang / bye brag tu dpal ldan sa skya pa'i bstan pa

gsal bar mdzad pa dang / rin chen gser la sogs pa las grub pa'i bde bar gshegs pa'i rten gsum ngo mtshar ba du ma dang / rin po che gser dang snag tsha sogs las grub pa'i bka'
'gyur du ma la sogs pa'i gsung rab mtha' yas pa mang du bzhengs pa'i bka' gnang ste/ tshul bzhin du bzhengs nas rab gnas mdzad pa la sogs pa'i mdzad phrin bzang pos mnga'
ris skor gsum 'phags yul sangs rgyas bzhugs pa'i dus dang mtshungs pa byung ba ni rje nyid kyi bka' drin no/ /gzhan yang steng khebs su chos sde gnyis/ khyad par steng
khebs brag dkar du a co byang chub sems dpas gtso mdzad 'dul grwa rnams kyang btsugs/ dkyil 'khor so so'i sgrub mchod/ don zhags gzungs sgrub sogs mang du yod/ khyad par
brag dkar sems dpa' chen po bsod nams rin chen pa 'jam dbyangs sngon po'i rnam 'phrul yin par nges shing/ de'i gang du bzhugs sar klu gnyan sa bdag gi gnod pa mi 'byung
bar grags/ khong la ngor du yang rje bla mas yun ring du bzhugs dgos pa'i bka' phebs byung ba la cung zad mgyogs stabs byon dgos byung bas/ khong gis mdzad pa'i bstod par
de'i nyes pa bzod gsol yang 'byung ngo / /'di ni ngag sgros dang bstod pa de'i 'gros las rtogs so/ /brag dkar dgon par dge 'dun ni nyis brgya tsam tshogs pa byung ngo
/ /steng khebs brag dkar dgon pa dus phyis ming dang grub mtha' bsgyur te bkra shis chos 'phel zer gyin 'dug /chu 'dus su chos sde chen por sde snod 'dzin pa lnga brgyar
langs pa btsugs/ bka' 'gyur/ bstan 'gyur/ thub pa'i gser sku chen mo dang lha khang bzhengs pa'i zhal bkod mdzad/ gting sor de rnams kyi rab gnas mdzad/ drung chen sgrol
ma'i sgrib sbyong la/ dri med 'bum ther cho ga dang bcas pa/ rgyun ldan gyi phyag len sogs btsugs/ de ltar sbyin bdag de

rnams kyi mnga' 'og so sor/ ri rgya nya rgya bsdoms pa/ sha khrag gi mchod sbyin 'gegs pa/ dge 'dun sder langs pa'i tshogs su sha chang mi 'grim pa la sogs pa bstan pa dang
sems can gyi don rgya chen po mdzad mod re re nas grangs mang bas ma bris so/ /de yang yos lo la mnga' ris su chibs kha bsgyur nas sbrul lo dgung lo drug cu re brgyad pa
la mnga' ris nas shar lam la chibs kha bsgyur/ gdan sa chen por phebs te dge 'dun rnams la 'bul ba rnam gzhag gral 'gyed dang bcas pa mdzad/ de nas dbyug pa zla ba'i tshes
gsum la e waM chos ldan gyi ri khrod du phebs te tshes bcu bzhi'i nyin par chos rje sa skya pa chen po'i dus dran mar me dang / zhal zas dang / rol mo dang / gdugs dang
/ rgyal mtshan la sogs pa'i mchod pa rgya chen po phul zhing / dge 'dun 'dus pa rgya mtsho'i tshogs dang bcas pa rnams la mang bskol dang / dkar ras dri ma med pa phun
sum tshogs pa'i 'bul ba gral 'gyed dang bcas pa bsgrubs nas/ phyogs nas byon pa bla ma dge ba'i bshes gnyen rnams la'ang chos kyi 'brel pa dang / zang zing gi gnang sbyin
rnam par dag pas rang rang rnams mgu bar mdzad cing / gnyug mar gnas pa'i thun bzhi'i rnal 'byor la mi g.yo bar mdzad pa'i sgrub pa po rnams la lam 'bras bu dang bcas pa
kha skong dkar chag tu gsal ba rnams kyi lung dang / mtshams sbyor gyi bshad pa dpyis phyin par mdzad la/ rgyal gyi zla ba'i tshes bcu la e waM nas chag bteg ste gdan sa
chen por byon nas/ rta zla ba'i cho 'phrul la/ mnga' ris nas phul ba'i gser zho sum brgya tsam gyis mar tshan che bar bsgrubs te/ tshes brgyad kyi nyin par bzhus te/ dbu
rtse rim pa gsar rnying / sgo rum steng shod/ bla brang shar/ bla brang gzhi thog /bla ma gong ma rnams kyi nang rten gser thog g.yu thog la

sogs pa'i lcags ri phyi'i sku 'bum rnams dang / rin chen sgang lha khang / bla brang mgon khang / bla brang khang sar chen mo/ nyi thog dang / gung la sogs pa brgya tsho'i
bla brang rnams dang bcas par/ kong bu che chung bzhi brgya lhag tsam bkang nas tshes brgyad kyi tho rangs nas legs par sbar te/ zhag po bcu gnyis tsam gyi bar du kha gso
zhing khor yug tu 'bar bar mdzad la/ dri ma med pa'i lha bshos nyi ma re la'ang brgya bas lhag pa phul cing / mchod yon la sogs pa gzhan gyi blo 'khul ba bshams te/ de dag
gi skabs su bla ma dam pa gzhi thog pas gtso mdzad gnyug mar gnas pa'i dge 'dun rgya mtsho lta bu dang / mdo dbus mnga' ris dang bcas pa glo bur du byon pa'i dge 'dun
rnams dang / bla ma dpal ldan rgyal po sogs kyang 'di dus mjal ba'o/ /zla ba de'i nang du dam pa de nyid kyi drung du rab tu byung ba dang bsnyen par rdzogs pa'i gsar bu
lnga brgya lhag byung ba rnams la mang bskol dang / ras dkar gyi 'bul ba dang / gral 'gyed rnam par dag pa mdzad cing / dkon mchog gsum dang bla ma brgyud pa dang bcas pa
rnams la yan lag bdun pa 'bul zhing / bstan pa dar ba'i smon lam rnam par dag pa 'debs pa la brtson pa chen po mdzad do/ /de'i tshe rje nyid rang yang 'khor gyi tshogs dang
bcas te zhag bcu gnyis kyi bar du gtsug lag khang rnams su rim par byon te/ yan lag bdun pa sngon du 'gro bas sangs rgyas kyi bstan pa spyi sgos dar ba'i smon lam rnam
par dag pa 'debs pa la snga dro phyi dro mi g.yel bar mdzad pa snang zhes thos so/ /de'i tshe gdan sa na yod pa'i dge ba'i bshes gnyen rnams la thos bsam sgom gsum la brtson
par mdzad pa'i zhu ba'i snyan bskul mtha' dag pa 'bul la/ rang rang gis 'dod pa'i chos rnams kyis kyang tshim par mdzad do/ /de dag mthar phyin par byed pa'i thabs
su/ ma hA

kA la gur gyi mgon po'i drung du gtor tshogs zan dang / sha skam mar du btsos pa dang / bu ram sgar ma dang / bag gi phye skam cha mar du btsos pa dang / ka ra dang / sman
sna tshogs pa dang bcas pa lnga tshar re re bshams pa dus gcig tu byin gyis brlabs nas/ re re phul ba snod chen por blug cing / yang bshams pa la sogs pa mdzad pa brgya rtsa
brgyad du grangs tshang ba 'bul zhing sangs rgyas kyi bstan pa spyi sgos su dar zhing / yangs pa'i rgyal khams chen po rnams su 'khrugs long dang gnod 'tshe mtha' dag
zhi ba'i bka' bsgo ba dang / phrin las zhu ba dpyis phyin par mdzad do zhes thos so/ /de nas rta lo khra zla ba'i nyi shu bzhi la e waM chos ldan du chag phebs nas/ phyogs
nas byon pa'i dge ba'i bshes gnyen rnams dang / gnyug mar gnas pa rnams la brtag pa gnyis pa'i rgyud man ngag dang bcas pa la sogs pa/ theg pa gsum gyi dam pa'i chos nyi
ma re la spyi sgos su thun gsum la sogs pa'i sgo nas 'doms par mdzad do/ /mdor na rim gnyis zab mo la g.yel ba med pas rtogs pa'i yon tan mtha' yas pa dang ldan pa'i ngang
nas/ gdan sa chen po dang / chos dbar gyi sa mnga' ris pu hrangs chos 'khor kha char man chad/ dbus kyi 'bri gung gi mal gro yan chad du bzhugs pa dang / byon pa'i dgon
sde rnams su 'dul ba'i rab tu byung ba dang / bsnyen par rdzogs pa'i sdom pa legs par thob pa mdo dbus mnga' ris dang bcas pa na grangs las 'das pa dang / theg pa chen
po'i sems bskyed/ rig pa 'dzin pa'i dam tshig thob ste nyams su len pa la bkod/ de dag gi skabs su dad pa can rnams kyis bzhengs pa dang / rje nyid kyis bzhengs pa'i bde
bar gshegs pa'i sku gsung thugs kyi rten mtha' yas pa rab tu gnas pa legs par bsgrubs te/ bstan pa gnas pa dang / yon bdag dge legs 'phel ba dang /

yul phyogs bkra shis pa'i thabs kho na la dgongs pa yin no/ /gzhan yang gong ma chen po grags pa 'byung gnas pas bya'i lor yar lungs sogs su gdan 'dren zhus nas/ dbus phyogs
kyi dge ba'i bshes gnyen dpag tu med pa la chos kyi 'khor lo rgya chen po bskor ba sogs mdzad/ de'ang sne gdong du zla ba bdun bzhugs/ gong ma nyid dang thel gyi chos sgo
ba/ rtse thang / gsang phu brag nag gi gdan sa pa/ dwags po chos rje bkra shis rnam rgyal ba la sogs phyogs kyi dge ba'i bshes gnyen grangs mang ba la sems bskyed/ rgyud
sde bzhi dang 'brel pa'i dbang mang du bskur ba dang / brtag gnyis dang gur sbrags pa'i bshad pa dang / sa skya bka' 'bum gyi lung la sogs pa'i chos kyi rnam grangs rgya
che ba mang du gsungs/ bde gshegs phag mo gru pa'i sku/ dus kyi 'khor lo/ bde mchog /chos dbyings gsung dbang rnams kyi gser sku chen po rdo rje phreng ba'i gtso bo gzhan
rnams kyang gser sku bzhengs pa/ phreng ba'i bris sku tshang ba/ bka' 'gyur bstan 'gyur rnams kyi rab gnas rgyas pa lan gsum gyi bar du mdzad la/ de dus gong ma chen
po'i sku rim du sne gdong rtse de nyid du/ dwags po bkra shis rnam rgyal/ chos rje dge ba rgyal mtshan sogs phyag phyir bkra shis pa'i 'jigs byed drug cu pa mdzad/ de dus
kyi mchod dpon gu ge paNDi ta yin pas phyag len gyi tho dang mthong brgyud phyag len de nas so/ /gong dkar rin spungs sogs su yang yar phyin zla ba bzhi tsam thogs shing
/ dam pa'i chos kyis sems can rnams la phan pa rgya chen po mdzad do/ /rgyal ba'i gsang gsum gcig bsdus rdo rje 'chang / /mkhas kun dga' ba'i 'dren pa bzang po ni/ /gang
'dul sprul pa'i rnam rol dpag med kyis/ /mkha' khyab phrin las su yis brjod par spobs/ /'on kyang gling 'dir kun gyis gsal mthong ba'i/ /dpyod ldan

dga' bskyed gtam gyi phul bzang po/ /sngon dang da lta'i mdzad pa'i legs dpyad mchog /skye ba brnyes dang bslab gsum bdud rtsis gtams/ /shes bya kun la bslab sbyangs mthar
phyin dang / /bstan 'gro'i dga' ba mchog tu rgyas byed pa'i/ /sdom pa gsum dang 'chad pa'i nyi 'od kyi/ /phrin las bzang po'i dkyil 'khor 'dir shar to/ /zhes bya ba ni bar
skabs kyi tshigs su bcad pa'o/ /de ltar 'chad pa'i sgo nas sangs rgyas kyi bstan pa gsal bar mdzad nas/ rtsod pa'i sgo nas gzhan gyis log par rtog pa bzlog pa yang / kha
cig sngon gyi dus su dpal ldan chos skyong sems tsam gyi paNDi ta yin pas/ birWa pa'i rgyud gsum man ngag dang bcas pa'i dgongs pa sems tsam du bkral ba yin no zhes pa'i
log par rtog pa byung ba/ lung rigs kyis sun 'byin par byed pa'i bstan bcos chen po rgyud gsum gnod 'joms rtsa 'grel mdzad/ yang phyis kyis kye rdo rje'i lus dkyil rgyud
rgya gzhung gang nas kyang ma bshad pa'i rtog brtags yin no zhes pa'i log rtog 'jigs su rung ba lam dus blangs pa mthol bshags byed pa'i skabs byung ba de lung rigs man
ngag gi sgo nas legs par sun phyung nas/ rgyud gzhung gi dgongs pa bla na med pa sgrub par byed pa'i bstan bcos chen po'i lus dkyil rtsod spong smra ba ngan 'joms zhes bya
ba dang / lta ba ngan sel zhes bya ba gnyis mdzad do/ /gzhan yang bla ma gong ma'i lugs kyi bde kye gsang gsum gyi don ma rtogs pa dang / log par rtogs pa mtha' dag sun
'byin pa'i bstan bcos chen po legs bshad gnad kyi zla zer/ spring yig dbang po'i rdo rje/ de bzhin du dris lan sna tshogs kyi sgo nas log rtog zlog par byed pa'i bstan
bcos du ma mdzad do/ /dpal ldan kun dga'i lung rigs lha dbang gis/ /rdo rjes log rtog lha min kun bcil nas/ /thub bstan skabs gsum rgyas par mdzad

pa yis/ /mdzad pa bzang po e ma ngo mtshar phul/ gzhan yang legs par bshad pa rtsom pa'i skor yang / bla ma yi dam chos skyong rnams kyi bstod pa'i skor dang / bya ba'i rgyud
rang rkang gi chos skad la bdag bskyed sgrub pa sogs bkag nas 'grel tshul sna tshogs kyi dgongs pa gsal bar ston cing bya rgyud bstan pa rgyas par bya ba'i phyir/ bya
rgyud spyi'i rnam par gzhag pa legs par bshad pa'i rgya mtsho zhes bya ba dang / de bzhin du spyod rgyud la ye shes pa 'jug pa sogs bkag nas spyod rgyud bstan pa'i gsal byed/
spyod rgyud spyi'i rnam par gzhag pa legs par bshad pa'i sgron me dang / rnal 'byor rgyud kyi skor dang / pha rgyud gshin rje'i gshed skor/ gsang ba 'dus pa'i skor/
saM pu Ta'i skor/ mkha' 'gro rgya mtsho sogs bde mchog gi skor/ kye rdo rje'i skor la/ kye rdo rje'i sgrub thabs mtha' dag gi dgongs pa gsal bar ston pa bskyed rim gnad kyi
zla zer yan lag dang bcas pa la sogs pa rgyud gzhung gi dgongs 'grel bstan bcos du ma dang / grol lam bskyed rim yan lag dang bcas pa'i lag len gsal bar ston pa'i skor
rnams dang / gzhan yang sgrub thabs kyi rigs rab tu mang po dang / gsung ngag rin po che'i bshad thabs gsang ba'i sgo 'byed dang / bde mchog dkar po'i rdzogs rim dang /
gsang 'dus rim lnga/ 'jigs byed rwa khrid/ 'di shAkya rgyal mtshan gyis bris pa yin kyang rje'i gsung yin pas bka' 'bum du bzhugs/ spros med mdzes rgyan la sogs pa rdzogs
rim gyi skor dang / gzhan yang gdams pa sna tshogs kyi sgo nas nyams len gsal bar ston pa'i skor dang / bsngo ba dang smon lam dang / bkra shis la sogs pa'i gsung rab mtha'
yas pa mdzad pa'i rnam grangs brjod par mi nus pas ma bris so/ /deng sang lung rgyun yod pa pod bzhi mar grags pa'i glegs bam bzhi'i dkar chag tu shes

par bya zhing / der ma 'dus pa'ang dpag tu med pa shes par bya'o/ /gang gis rgyal kun mdzad pa mdzad nus pa'i/ /dri med legs bshad phreng ba'i pusti ka /su yis mthong na dga'
ba skyed byed pa/ /bzang po'i sku tshab khyod gsung legs bshad lags/ /de ltar dus dang gnas skabs thams cad du g.yel ba med par bstan pa'i bya ba byas pas/ bstan pa spyi
dang bye brag sa skya pa'i bstan pa shin tu gsal bar byas pa yin te/ 'du khang chen mo mdzad pa'i skabs su mtshan ltas rje btsun gong ma lnga byung tshul sngar bshad pa
ltar ro/ /slob ma dang sbyin bdag sogs kyang chos bshad pa'i phrin las kyi rgyun yin par sngar bshad zin to/ /de dag gi skabs su longs spyod kyi dngos po ji snyed phyag
tu byung ba kun kyang bla ma gong ma rnams kyi thugs dgongs rdzogs pa dang / sangs rgyas kyi bstan pa gnas pa 'ba' zhig gi phyogs su gtong bar mdzad de/ de yang chos rje
ye shes rgyal mtshan pa'i thugs dgongs rdzogs pa'i thabs su 'du khang gi gtso khang 'og mar/ ston pa'i gser sku chen po ngo mtshar ba gandho la dang bcas pa dang / grub
chen buddha ba'i thugs dgongs rdzogs pa'i thabs su/ gsung ngag gi bla ma brgyud pa yongs su rdzogs pa'i bris sku chen mo bcu gcig dang / gzhan yang gtsang khang steng ma
da lta lam 'bras lha khang du grags par/ rdo rje 'chang gi gser sku khyad par du 'phags pa dang / bdag med ma nas grub chen buddha pa'i bar lder sku khyad par du 'phags pa
che ba rnams dang / rdo rje 'chang nas grub chen buddha pa'i bar du brgyud pa yongs su rdzogs pa'i lder sku chung ba rnams lam zab lha khang du bzhugs pa dang / bla ma
rnams bzhugs pa'i gtsang khang gi logs bris la/ kye rdo rje dang / 'khor lo bde mchog dang / gsang ba 'dus pa rnams kyi bla ma brgyud pa dang / sangs rgyas dang byang chub
sems dpa' dpag tu

med pa bzhengs/ chos rje 'phags pa gzhon nu blo gros pa'i thugs dgongs rdzogs pa'i thabs su/ bal po'i lha bzo ba mkhas pa rnams kyis bris pa'i rdo rje phreng ba'i dkyil 'khor
yongs su rdzogs pa/ kr-i ya sa mutstsha nas bshad pa'i dge legs su byed pa'i dkyil 'khor gsum dang bcas pa 'di dang / grub chen buddha ba'i dgongs rdzogs thabs lam 'bras
thang ka bcu gcig /bla ma phyi ma'i kha skong dang bcas/ gsung ngag gi lam dbang skabs su/ rje dkon mchog dpal ldan pas bzhengs pa'i gser thang rnams dang res mos su 'grems
pa 'di yin/ gser thang 'phros rnams byams pa kun dga' bkra shis kyis bzhengs pa 'dug /bzhugs sa sngar gyi gzims chung ka gnyis ma da lta lam zab lha khang du grags
par bzhugs/ 'di las gzhan du 'khyer bcom byed na rdo rje chos skyong rnams kyis tshar gcod kyi las mdzad par 'gyur ro/ /gzhan yang zur bka'i dkyil 'khor gyi rigs mtha' yas
pa rnams dang / zhing khams ma'i sku la sogs pa ras bris kyi tshogs shin tu ya mtshan che ba grangs med pa bzhengs pa dang / dge 'dun gyi 'du khang dang gtsug lag khang
khyad par du 'phags pa bzhengs pa'i gtsang khang gi nang du/ yum nas bshad pa'i phyogs bcu'i sangs rgyas kyi lder sku la sogs pa khyad par du 'phags pa dang / logs ris la
gser 'od nas gsungs pa'i phyogs bcu'i sangs rgyas la/ sangs rgyas dang byang chub sems dpa'i tshogs bsam gyis mi khyab pas bskor ba dang / 'du khang gi logs ris zhing khams
nyi shu rtsa brgyad la/ dbus su ston pa bdud 'dul ma dang / chos 'chad ma gnyis/ de dag gi g.yas g.yon du sman bla'i mdo brgyad brgya pa nas bshad pa'i de bzhin gshegs
pa drug /nub phyogs kyi zhing khams dang po la/ sman pa'i rgyal po/ shar phyogs kyi dang po la bcom ldan

'das mi 'khrugs pa/ zhing khams lhag ma bcu la phyogs bcu mun sel nas bshad pa'i phyogs bcu'i sangs rgyas/ de dag gi bar rnams su bskal bzang nas bshad pa'i sangs rgyas stong
la sogs pa sangs rgyas kyi sku rab tu mang po dang / shar nub kyi zhing khams bcu gnyis kyi dpung zur g.yas g.yon du rdo rje gdan gyi gtad rabs nyi shu rtsa bzhi/ phyogs
bcu'i sangs rgyas kyi ldem la/ mdo dgongs pa nges 'grel nas bshad pa'i nyan thos nyi shu/ phyi'i sgo'i nang gi g.yas g.yon gyi zhing khams brgyad la/ byang chub sems dpa'
nye ba'i sras brgyad/ ldem la dpang skong phyag brgya pa nas bshad pa'i byang sems bcu drug /de rnams kyi bar dang 'og rnams su 'jam dpal rtsa rgyud nas bshad pa'i rang
rgyal bcu drug /'dul ba lung nas bshad pa'i nyan thos brgya/ gzhan yang gnod sbyin gyi sde dpon la sogs pa bsam gyis mi khyab pa bzhengs so/ /de dag gi skabs su lha bzo
ba la sogs pa'i bzo rigs pa rnams la yon brdzongs dang / ston mo dang / skon dang / bskyon la sogs pas bsam pa legs par tshim par mdzad pa dang / gzims chung deng sang
lam zab lha khang du grags pa'i gsung ngag brgyud pa'i lder sku chung ba rnams bzhugs sa 'di yin no/ /de dag gi spyan sngar mchod pa'i yo byad mar me'i phreng ba khor yug
rgyun ldan du btsugs pa dang / chen po la 'os pa'i gdugs dang / rgyal mtshan dang / ba dan dang / dar dang / mu tig dang bcas pa'i 'phan gyi tshogs dang / khyad par du 'phags
pa'i gos bzang bsdus pa'i bla bre dang / na bza' dang / rin po che dngul gyi maNDal la sogs pa gser dngul gyi mchod cha grangs med pa la sogs pa ste/ mdor na mchod
pa'i bye brag bzang zhing ngo mtshar ba dpag tu med pa dang / bdog pa'i dngos po thams cad de dag dang / bla ma gong ma rnams kyi dus mchod dang / gzhan yang

lha sa/ bya rgod gshong / bo dong / zar byang phug /skyid grong / kha char sogs su mar me'i phreng ba dpag tu med pa/ khyad par gdan sa chen po dpal ldan sa skya'i gtsug lag
khang rnams su gser ga lngas gtso byas gser zho sum brgya tsam gyi rin gyis mar me rta lo cho 'phrul chen po'i tshes brgyad nas brtsams te/ nyer lnga'i bar du rgyun ma
chad par phul nas sangs rgyas kyi bstan pa phyogs thams cad du yun ring rgyas pa'i smon lam rgya chen po mdzad de rgyas par gong du bshad zin to/ /gzhan yang dge 'dun gyi
bsnyen bkur dbul phongs la sbyin pa sogs don can kho na las 'jig rten gyi phyogs su gtan nas mi rdzong ba yin no/ /de lta bu'i mdzad pa mtha' yas shing rmad du byung ba
rgyun mi chad pa bde blag tu 'grub pa'i 'gal rkyen sel zhing mthun rkyen sgrub pa'i phrin las chos skyong rnams kyi 'bad med lhun grub tu mdzad pa yin te/ sngar shAka bzang
sku 'bum du byad kha la brten pa'i sku chags gur gyi srung 'khor gyis bzlog pa dang / e waM chos ldan gyi ri khrod du phebs pa'i tshe/ rdo rje phreng ba'i dkyil 'khor
yongs su rdzogs pa bzhengs pa dgongs pa na/ bal po'i lha bzo ba wanggu li spun la sogs pa mkhas pa drug yod pa'i gtam yang med par glo bur du sku mdun du slebs nas ji ltar
dgongs pa'i dkyil 'khor rnams dang / gzhan yang thugs dam gyi rigs mtha' yas pa 'bad med du grub pa'i tshe/ lha bzo ba a khe rA dza zhes bya ba cig yod pa na re/ nged 'di
rnams phan tshun gcig gis gcig gleng bam yin par/ thams cad bod du bla ma 'phags pa'i bu can du 'gro zhes phyogs gcig tu gros 'chams te bod du 'ong ba'i tshe/ la stod
shel dkar dang / chu 'dus dang / sa skya rnams su khyed rang rnams 'di tsho ru las dka' byas na yon rdzongs legs po ster zer yang / de tsho gang du'ang sdod ma 'dod cing
/ gnas po mi nyag cig

yod pa na re/ khyed rang an tsha khar phyin nas las dka' byas na yon rdzongs thams cad gser du 'ong bas 'gro na ngas skyel zer yang 'gro ma 'dod par/ bla ma'i drung du zangs
sleb pa 'di/ bla mas sgom byas pa nged kyi snying la phog pa yin mod zer te chos skyong gis rang dbang med par bkug pa yin no/ /de bzhin du ston pa'i gser sku chen mo bzhengs
par dgongs pa na/ lha bzo ba'i rmi lam na khra 'brug gi gtsug lag khang yin snyam pa cig na 'dug pa na/ rna ba la dung lo dang bcas pa'i a tsa ra'i gzugs shig byung
ste/ nged kyi lha bzo ba la 'ong dgos zer ba la/ da lta sgo mi 'dug /lam yang mi phyed/ mi 'gro byas pas/ nga'i rjes la 'ong bas mgo thon gyis shog zer nas khrid phyin
pa rmis/ rmi lam ngan zer nas rim gro byed pa'i grab byas pas/ de'i zhag lha bzo ba 'bod mkhan mnga' ris pa dpon po a tsa ra grogs mched gsum gyis slebs pas gser sku chen
po bzhengs pa la 'ong ba'i ltas yin tshod du 'dug zer/ sa skya pa'i chos skyong gi rnam 'phrul du shes pa dang / khyad par thub dbang gi rab gnas mdzad dus sku stod la nas
gsum tshom bur chags pa chos rje shes rab rgya mtsho ba dang / mkhar chen steng pa'i mkhan po sogs kyis gzigs/ de phyin sa phyogs der thog 'bab pa'i 'phro chad pa sogs
kyi dge mtshan dang ldan zhing thog 'bab pa dang / sa g.yo ba e waM du mi 'byung bar grags la/ gal te byung na gzhan gyi mnan gtad sogs bzlog pa'i mtshan mar grags so/ /gzhan
yang chos skyong gi rnam 'phrul las mgon rnams/ res 'ga' las bsgrubs kyang gtang rag re yang ma byung zer 'khang ba'i rnam pa dang / res 'ga' khyed kyis ma bcol yang
nged rang gis byas pa yin zhes kha po 'don pa'i rnam pa dang / yang lam 'bras brgyud pa'i bla ma'i sku 'dra rnams bzhengs/ sbra rtsi btang ste

thang dkyil du bzhugs pa la mtshan mo/ mon pa dung long btags pa gcig byung nas dbon lha bzo ba myur du longs/ lder sku rnams ka drug mar spyan 'dren gyis zer ba de ltar byas
nas yun mi ring ba nas drag char chen po byung ngo / /khyad par e waM chos ldan gyi dgon pa'i gnyer gtad bstan srung ni chos skyong zhal bzhi pas byed pa yin la/ de'i
rgyu mtshan gyis chos skyong 'di'i bka' gtad kyang rje'i bzhugs khri la bzhugs pa re la ma thob na e waM gyi khrir 'khod dag la 'khu ldog 'byung bar bshad/ de'ang rje'i gsung
nas 'jam dbyangs sher rgyam pa la/ khyed ci dang mi 'dra dgon pa 'di rang re dpon slob rnams kyis lto rgya ri la phug la byas nas rgyab pa yin/ nged kyi sdod sa 'dir
khyed kyang bzhugs dgos pa 'ong gsungs nas zhal gyi rjes gnang gin 'dug /de dus gu ge paNDi tas kyang zhus pas khyod la mi 'ong gsungs nas ma gnang / u tshugs byas pas a
tsa ra 'dis so bsod du mi 'jug par snang gsungs nas sngags kyi bzlas lung tsam rje paNDi tas kyang gsan zhes 'byung / des mtshon te rgyu mtshan mang yang re zhig de tsam
mo/ /gur lcam dral dang zhal rnams kyi bstod pa mdzad tshe/ nub gcig pu tra na re/ nga la yang bstod pa byed dgos zer/ de'i bstod pa yang mdzad pas bar chad las grol ba
dang / gzhan yang pu tra na re/ sngags 'chang kun dga' zla ba ni mi sdod par 'dug /nga la gtor ma zur du ster dgos zer ba dang / mdor na de dag la sogs pa chos skyong rnams
kyi rnam 'phrul sna tshogs kyi sgo nas phrin las thams cad 'bad med lhun grub tu bsgrub pa yin no/ /gang zag dbang po kun gyi yang rab la/ /chos skyong dga' bas phrin
las 'bad med grub/ /bsnyen sgrub las sbyor dag la mi ltos pa/ /dpal ldan bzang po'i phrin las e ma mtshar/ /zhes pa chos rje rin po che'i rnam par thar pa rgya mtsho chen
po las chu'i thig pa tsam gcig tu mdor bsdus

te bris pa 'di ni rje rin po che la mi phyed pa'i dad pa dang ldan pa'i bshes gnyen du mas lan mang du bskul ba la brten nas slob 'bangs kyi tha chungs su gyur pa bya bral
ba dkon mchog rgyal mtshan gyis mtshungs med rje btsun dam pa dgung lo bdun cu don bzhi pa'i steng na bzhugs pa/ shing mo phag gi lo tha skar gyi zla ba'i yar tshes bcu gsum
la bas mtha'i ri khrod yang dben bsam gtan phug tu sbyar ba 'dis sems can thams cad kyi rgyud la bla ma'i byin rlabs 'jug par gyur cig /ces rje btsun mus pa shing phag
yan gyi rnam thar mdzad pa'i sbyar byang ngo / /'di yan gyi rnam thar gu ge paN chen gyis kyang khong rang gis lo bcu bdun bsten cing mchod g.yog dang go re len bgyis pa
dang / gzhan snga phyi'i mdzad pa mang po rje rin po che lo bco lnga'i bar brten pa'i bla ma dpal ldan pa dang / rgyal tshab chos rje kun dbang pa sogs kyi gsung sgros
bzhin bkod pa yin gsungs so/ /de ltar rje mus pa dang / paN chen gyi rnam thar gnyis cung zad zhib par snang bas khungs bcad pa'o/ /de ltar dgung lo dgu pa la bshad gsar
mdzad pa sogs dang / khyad par dgung lo bco brgyad pa nas/ dgung lo bdun cu don lnga'i bar du bstan pa'i bya ba bshad sgrub sogs rnam par dkar ba'i phrin las 'ba' zhig gis
nyin mtshan khor yug tu dus 'da' bar mdzad cing / de la yang dgung lo dgu pa la rab tu byung ba nas rtag par gdan gcig rdor dkar kho na la brten te ngang tshugs dam par
mdzad pas/ sku las shin tu nyam chung zhing / khyad par dgung lo nyi shu rtsa lnga pa'i tshe/ chos rje ye shes rgyal mtshan pa bsnyung ba dang / bde bar gshegs nas dang
por bde bar ma gshegs par bsnyung g.yog dang / bde bar gshegs nas phyis thugs dgongs rdzogs pa'i thabs yongs su rdzogs pa'i bar la gdan gcig gi gsol ba de yang ji lta ba
bzhin ma byung bas lto rub pa bzhin song ba yin pa 'dra/ dong ga ye mi

bde ba rang cig byung gsungs/ phyis gsol cung bder song ba yin na'ang / sku gzugs kyi shed la phan pa'i gsol ni mi bzhed par 'dug cing / zhib spol nyung zad re dang / la phug
bzhin cung zad re ma gtogs bzhes pa mi 'ongs cig 'dug /de'i stobs kyis dang po nas sku lus la shed med pa cig gda' na'ang / sku lus kyi 'tsho skyong mi mdzad par/ sku
srog grwa pa chos don gnyer yod pa'i snyom chung rnams dang bstan pa'i don du blos gtong ba mdzad nas chos 'chad pa dang / dbang bskur ba dang / rab byung bsnyen rdzogs la
sogs pa gang mdzad kyang las slar ma shor ba dang / bsre bslad du ma song ba mdzad do/ /dgun grang ba'i dus yin na'ang dbang zhu mkhan rnams gos mang pos gtums nas 'dug
kyang / grang ba'i snang ba chen po 'ong ba la/ rje'i zhal snga nas gzan chos sbrags ma'i thang rkyang re la dbang bskur ba dang / dbang rdzas 'grim pa mdzad pas sku lus
la shin tu gzan par 'dug cing / dbang grol ba'i tshe gsol ja tsam re yang bzhes rgyu med par/ dbang zhu mkhan rnams rang sar gyes 'gro ba dang / chos rje rin po che gzims
khang du byon 'gro ba mnyam po byed dgos pa yun ring po byung ba dang / dus phyis sku bgres nas dgung lo mthon por phebs kyang / rgyu dus kyi dbang bskur zla re tsam sprel
nas/ dge 'dun brgya phrag mang po la mdzad dgos byung bas/ sku lus la bab shin tu che yang / phyag len sla chos su ma song bar mdzad de/ sta gon gyi dpung skud 'ching
ba tsam yang bzhengs nas mdzad pa sku lus kyis mi lcogs par/ dbang mi'i sngon du bzhugs nas mdzad dgos pa yang lo du ma mdzad cing / de ltar sku lus la shed cung zad med
kyang / gsung chos 'chad pa dang / dbang bskur la sogs pa sku lus gso thabs med pa'i 'or du ma lhung gi bar du cung zad tsam bzhugs pa yang thugs kyis ma bzod par mdzad
pas/ sku gzugs kyis

ye ma lcogs pa na/ shing mo phag gi lo smal po'i tshes bco lnga nas dgun chos btsugs/ 'chad nyan yang de tsam yin/ sos 'dir mtshams shig byed gsungs pa la/ bdag po chen po
sogs 'gres pa rnams kyis dgun stod 'di sku mtshams mdzad/ sku gzugs bzang po byung na sos chos gsung bar zhu zhes yang yang zhus nas mtshams bsdoms te/ de yang shing phag
smal po'i tshes bco lnga nas yin no/ /de nas me pho byi ba'i sa ga'i nyer lnga'i bar du bzhugs pa la/ sku shed chung bas tshogs chos tsam ma gtogs/ nang du lam 'bras kyi
chos 'phro/ byin rlabs gegs sel gdams ngag lung sbyin sogs tshar bar mdzad cing / lam 'bras lha khang sogs rten gsum so so'i bla bre/ bdun tshar/ kong bu/ dngul gyi maNDal
khru sgor mo tsam sogs mchod pa'i yo byad thams cad kyi bzhugs tshags mdzad pa sogs las/ bsnyung ba'i rnam pa ni ci yang med mod/ 'on kyang 'phral gyi rkyen sngar gyi
bsnyung gzhi bad kan skya rbab kyi rnam pa cig yod pa des byas pa lta bu snang ba de la/ sku rim dang gsol sman sogs ci bsgrubs kyang sku skyed cig kyang ma byung ba ni/
de la spyir yar lungs su phebs pa des sku tshe la bar chad cung zad cig byung 'dug gsungs na'ang / sku lus thang la yod na de lta bu'i bsnyung rkyen dang / sku tshe'i bar
chad la sogs pas skyon can du 'gro ba mi 'dug na'ang sku gzugs la shed med pa kho nar 'dug ste/ sku mtshams mdzad nas bzhugs pa'i dus thams cad du sku la shed med pa ma
gtogs/ bsnyung zug gi rigs ci yang med ces gsung pas so/ /'on kyang khams bzang ngan byung na/ rjes kyi bu slob nye 'khor na yod pa rnams la mi gzhan gyis 'thab srid pa dang
/ glo bor drung chen la yang brda cig btang bar byas pas/ stod nas lha rje cig pos/ des don go ba yin gsungs/ lha rje yang zla ba gcig gi khongs su sleb/ phyag rtsa zhus
nas

bsnyung gzhi cher ma mchis zhus pas/ de khyod kyis mi phan/ a me dpal bzang pos drung nas bsnyung gzhi byung na/ 'di nas lha rje mkhas pa cis kyang 'bod par zhu zer ba'i zhu
ba byed kyin 'dug pas/ de'i bsam pa rdzogs pa'i ched yin gsung / gsol dang 'byed pa'i sman re tsam lam bsnyung gzhi 'di yin mi 'dug pas/ sman dpyad gzhan gang yang ma byas/
nag pa'i nyer bzhi'i dus/ da ngas chos 'chad nyan 'ong ba dka' bas/ sa gtsang ma la sa phag thob/ mchod rten byed dgos pa yin gsungs/ nag pa zla ba la mchod gtor yang
yang bshams nas nyin re la lan gsum tsam mdzad/ slob dpon dkon rgyal gdan drongs/ zla ba gcig la 'khor ba gyis gsungs/ khong pa mus su bzhugs pa la gdan 'dren btang / de'i
bar du bdag chen chu mig pa rin po che sogs der bzhugs kyi bu slob drag pa so so la zhal da/ gnang sbyin chos 'phro rnams tshang mar mdzad/ gzhi thog pa/ shar pa/ glo
bo sogs la phyag rtags/ sku drung na yod pa rnams la/ sngon gyi lo rgyus dang 'phros gtam gyi tshul gyis/ gshegs rjes sku gdung gi zhabs tog bsgrub lugs/ dgongs pa rdzogs
par byed pa'i thabs dang / nang rten dang phyi rten bde gshegs mchod rten bzhengs pa dang / bzhengs lugs la sogs pa dang / gdung rus gdung thal dang bcas pa cung zad kyang
ma 'khyar ba sAtstsha thebs pa gyis/ gzhan la skyid sdug byung tsa na/ zong gtong ba la sogs pa 'ong gi 'dug ste rang res de 'dra'i phyogs su ras kha gang yang gtong
ma myong ba dang / yon bdag grwa pa dang bcas pa'i skor yang sngar gyi tshos chog pa yod pas/ da mchod spong dang zong cha len pa la sogs pa yang ma byed ces dang / dkar
me'i rgyu la dngul dam lnga la sogs pa so sor dmigs mdzad cing / rab tu byung ba 'das pa'i rjes su

mya ngan gyi cha lugs byed pa la sogs pa chos dang shin tu mi mthun pas/ de lta bu'i rigs gcig kyang ma byed gsungs pa la sogs pa'i zhal da rab tu zhib pa mtha' chod par gnang
'dug /de dag gi skabs su nam mkha' la 'ja'i bye brag sna tshogs ni rgyun du byung zhing / khyad par sa ga zla ba'i tshes bcu bzhi dang bco lnga la/ 'ja' kha dog dang
dbyibs sna tshogs pa bsam gyis mi khyab pa byung ba dang / me tog sna tshogs kyi char 'bab pa/ ri ngur ba/ 'od chen po lung pa'i phu mthar 'gro ba/ nam mkha' la rol mo'i
sgra mang po sgrogs pa/ dgon gnas thams cad dri bzang pos khyab pa la sogs pa ngo mtshar ba'i ltas du ma dag byung bas skye bo phal mo ches/ de'i zhag phyi rol gyi rtags
la dpags nas chos rje ngor pa tshes bcu bzhi'am bco lnga gang rung la bde bar gshegs so zhes sgrogs pa byung ngo / /de'i tshe rje'i zhal nas chos rje shar pa tshes bcu la
bde bar gshegs pa yin/ slob dpon dkon rgyal ba yun ring zhes yang yang gsungs/ nang du yang mnal lam la sogs pa dag pa'i snang ba'i gzigs snang sna tshogs byung bar snang
ste/ nub gcig mnal lam du rje btsun rin po che grags pa rgyal mtshan gyi sku gcig 'gyel nas kha bub tu bzhugs 'dug pa/ rje rang yang de nyid yin snyam pa cig la mi mang
po zhig na re/ da 'di bslang ran 'dug slongs zer nas slong gin 'dug pas langs pa na/ 'jam rdor gyi gser sku lta bu gser kha shin tu legs shing dwangs pa 'od zer 'phro ba
dang bcas pa zhal gsum phyag drug la phyag mtshan 'di yin mi gsal ba cig tu gyur pa'i rgyab kyi pad gdan nas mthe bong tsam cig ma tshang ba de 'dra ba c-ig byung ba rmis/
langs pa de cung zad dga' ba srid de 'on kyang gzugs 'gyur byung bas ci 'dra 'ong ngam zhes gsungs/ yang nub gcig srod la chen po kun bsod pa dang / bla ma dpal

ldan pa gnyis sku mdun na yod pa'i tshe/ saM skr-i ta'i skad 'ba' zhig gsung zhing dbu chog chog mdzad pa na/ chen po kun bsod pas/ gar dang dpa' bo mang po mdzad kyin gda'/
ci 'dra zhig byung lags zhus pas/ ci zer gyin 'dug pa gsungs/ zhal nas badzra DA ki nI sogs rgya gar gyi skad 'dra gsung zhing dbu yon yon mdzad kyin gda' zhes zhus pas/
rmi lam yin pa 'dug /byang gi bla ma sa chen bde bar gshegs pa'i sa/ skya bo kha gdangs kyi byang gi ri ngos de na phar/ rje btsun chen po 'byon gyin 'dug /de'i rjes la
bud med sngo dmar 'ga' zhig kyang 'gro yin 'dug pa/ de na phar phyin pa cig rmis zhes gsungs/ de yang dbu chog chog mdzad pa sogs ni/ bde mchog gi gzhung las/ kun rdzob
byang chub sems kyi thig les lte ba'i 'og gi rtsa/ gtum mo me'i drod can du gang bas/ longs spyod rdzogs pa'i sku nam mkha' gang ba mthong ngo / chos nyan pa dang zhing khams
dpag tu med par 'gro ste/ nang rtags su lus 'od kyi dkyil 'khor du 'byung ba dang / gar byed snying 'dod pa 'byung ngo / /de zag bcas kyi rlung nyi khri chig stong drug
brgya 'gags te/ de'i dus su pha ma'i khu khrag gi thig le bye nas/ ma'i khrag rkang 'og tu nyi ma'i dkyil 'khor du song nas/ pha'i thig le nyi ma'i dkyil 'khor du song
ba dang / pha ma gnyis kyi khu khrag gis rkyen byas pa'i rnam smin gyi lus bor nas ye shes kyi lus su 'gyur ba dang zhes gsungs so/ /gzhung che ba dag tu ni zla ba 'og
dang rakta gyen du 'gro bar bshad do/ /'di rim bzhi lo chung lugs su bkod pa'o/ /yang tho rangs shig /dpon ne kun dga' dbang phyug gi lam 'bras lha khang nas/ nam cung ma
gsal tsam la sku mdun du sleb pa'i tshe sku gzugs gar gyi rnam pa phrug phrug pa mdzad cing / spyan 'bru tshugs su mdzad kyin 'dug pa/ cung zad cig nas de kun dga'

dbang phyug yin nam gsungs/ yin lags zhus pas/ gar byed mkhan de pa rig ma bcu drug yin par 'dug gam gsungs/ yin mchis lags sam zhes zhus zer ro/ /yang snga dro cig gi tshe/
mdang rmi lam na/ rje'i drung nas sa skya'i chu mig rdzing kha nas phyag dpe mang rab cig ma 'grigs pa bsgrig gin 'dug cing / pu sti mang po gdong dar bcas pa yang mang
po 'grig 'dug pa la/ rje btsun rin po che'i zan 'bum bzhugs pa'i 'bum pa de tsho'i gseb na tshur/ rje btsun rin po che na bza' jus dkar po phod ka cig bsnams/ ba so'i shing
rta chung chung cig la chibs nas khrid mkhan med par byon byung ba la/ chos rje'i drung nas khag bzhengs nas phyag 'tshal ba dang / byin rlabs zhus pa'i gsal ba ni ma
byung / rje btsun chen po'i zhal nas da mi 'gro'am shog gsungs/ de nas rje btsun stag byang chub sems dpa' mkha' spyod du gshegs pa'i phyogs de na yar gshegs song ba rmi/
da 'gro na'ang sa skya'i bskyed 'phrang yan gdan stod de la chos khrims gtsang ma cig byung na snyam rtsol ba cher byas pa yin te/ de'i spros pa ni chod 'dug /gzhan sems
kyi lhag ma cung zad kyang lus pa med ces gsungs/ 'di ni rje btsun chen pos bsu ba mdzad pa yin gsungs so/ /yang nyin gcig nyi ma phyed yol tsam la dbyangs gsal gyi yi
ge mang du gsung zhing / bdag med ti la ka zhes brjod/ /ces yang yang gsungs so/ /de la ti la ka ni byang chub kyi sems kyi thig le ste/ de sku lus la brtan pa'o/ /de'i stobs
kyis mi 'gyur ba'i bde ba chen po rab tu rgyas pa ni bdag med pa ste/ bde ba bdag med tshul can nyid/ /ces gsungs pas so/ /des na bde bas drangs pa'i yul stong nyid
mngon sum du mdzad la/ de'i tshe grub mtha' snyogs pa yin te/ 'di'i tshul rgyas par bla ma dam pa'i rnam thar chos rje

dpal ldan tshul khrims kyis mdzad pa ltar shes par bya'o/ /de dus bla ma dpal ldan gyis ci gda' zhus pas/ kha rog sdod gsungs/ mdor na de lta bu la sogs pa dag pa'i snang ba
'ba' zhig 'char zhing tha mal gyi snang ba nub cing / nang ting nge 'dzin gyi rtogs pa kho nas dus 'da' ba yin no/ /de nas sa ga'i nyer gsum gyi nyin par chos rje dkon
rgyal ba phebs nas/ do dgongs mi mjal gsungs pa la/ rje nyid kyi zhal nas/ 'grul sna cig byung dogs med/ sgug yun rings da lta shog gyis gsungs/ sku drung du phebs 'phral
la/ nga tshes bcu la 'gro bsam pa yin te/ khyed ma byon pas lan gsung zhing / rje sa chen gyi yin thang cig dang / rgya'i rdo rje dril bu cig dang / bla gos srab mo'i sku
chos shig gnang ste/ khyed sleb pa legs/ nga na byas kyang shed chung ba las zug ci yang med/ de'i stobs kyis rngam pa rgod bag can cig 'dug /gzhan mnal ltas dang rlung
gi mdog dang rgyu tshul gyi ltas log pa ci yang med/ de lta na yang nged 'das nas zla ba tshes 'phral man lam 'bras tshugs/ chos 'chad pa ma chag par gyis/ sangs rgya ba
la bdag med kyi lta ba rtogs dgos shing / de rdzogs rim zab mo rnams la brten nas myur du 'grub kyang lag tu longs pa dka'/ gzhan rang gis sgom lo byas pa bas kyang gzhan
la bshad na gdar sha chod cing bogs che ba yin gsung / rjes kyi bya ba rnams khyed la 'cher mi dgos/ khong 'di pa la kha da zhig tu byas yod/ bzhugs sa nged nyal sar mdzod
la rdo rje bdag med ma'i sgrub mchod re ma chag pa gyis gsungs pa sogs gshegs na 'di ltar gyis kyi zhal da thog pa cig gnang gin 'dug /zhib tu sang nas khyoms so 'ong
zhes gsungs/ gdan sa pas kyang bdag la de lta bu'i nus pa med cing / de 'dra dgos pa mi 'ong mchi/ de lta na yang

lo gnyis gsum zhal da'i lugs bzhin bgyid ces zhal da'i lan gyi zhu ba mdor bsdus shig phul/ zhib tu sang nas 'bul zhes zhus/ de yang chos rje'i dgongs pa la/ tshes bcu tsam
la phebs snyam nas bya bral ba e byung ltos zhes yang yang gsung zhing / 'ja' 'od me tog gi char yang 'bab/ nyer lnga'i bar brtan par bzhugs pa ni/ rje 'di nyid la bstan
pa gtad pa'i ched du yin par nges so/ /de nas nyi shu bzhi'i nyin ldan ma drung rin po che la bstan 'gyur 'di'i zhu dag dang grogs ldan byed bsam na'ang / da nye gnas pa
la dpe cha springs la 'bri ba'i zhal da mdzod la khyed rang yul du byon dang / phebs tsam cig 'ong gsung ba'i zhal da mdzad do/ /de'i nyin rje mus pas zho bco brgyad yod
pa'i gser thig po gcig gis mgos byas/ gser zho sum cu so bgrangs cig dang brtan bzhugs cig 'bul bar mdzad pa yin na'ang / zhing 'di'i bstan pa dang gdul bya rnams kyi bsod
nams rdzogs pa dang / zhing khams gzhan du gdul bya shin tu rgya che ba la dgongs te/ sa ga zla ba'i nyer lnga'i snga dro/ de ring nyer lnga yin a gsungs/ yin lags zhus
pas/ da lta khams shin tu bde/ ja zhim po cig bskol gsungs/ tsha ba tshar nas ja sun gnyis seng ba dang / lha rje gnyis po la chab thong / khyed rang steng du ja gsol/
da lta gdan 'dren byung na byon gsungs/ khong gnyis steng du song rjes/ sku drung na yod pa rnams la na bza' lci ba rnams logs su zhog /lus gnad bco rogs gyis la snam sbyar
kho ba gsungs/ gzhan rnams phyir song gsungs/ de ltar byas pas zhing 'di'i sku dngos kyi gdul bya'i don rnams re zhig mthar phyin nas/ skye bo rtag 'dzin can rnams dge
ba la bskul ba sogs kyi phyir/ rgyud sde nas gsungs pa'i 'da' ka ma'i thugs dam zab mo la mnyam par bzhag ste/ rlung sangs pa cig 'bud

pa mdzad pa dang / mthongs ka na 'od skya gsal ba cig byung / de ma khad ltar phyin pas mya ngan las 'das zin 'dug ces zer te/ bum dbang gi 'od kyi gong bu'i 'da' ka ma mdzad
pa yin te/ 'di ni glo bo'i lha rjes mthong ba'o/ /de ltar bde bar gshegs pa'i tshul bstan nas/ de'i shangs bug g.yon nas byang chub kyi sems mang du byung la/ de yang
gdams ngag zab mo yod pa'i dbang las te/ bde mchog gi gzhung du/ chos kyi sku la chos skur ngo shes pa 'chi kha nyid du phyag rgya chen po mchog gi dngos grub thob nas rnam
shes spyi gtsug tu song ste/ longs spyod rdzogs pa'i sku'i zhing khams su 'gro bar 'gyur ro zhes gsungs so/ /de'i rtags pa'i khu ba'i thig le sna bug g.yon na mar 'byung
ngo / /sku gshegs rjes nyi shu drug gi nyin pur gyi zhabs tog pa rnams kyis gsang ba'i gnas bltar mi mngon par gyur to/ /de rjes gong gi zhal da gzhir bzhag ste/ gdan
sa pas chos gsungs/ gshegs rdzogs byed pa la mchod spong len pa la sogs pa ma byed gsungs pa yin zhes dril bsgrags/ phyag rdzas gang yod kyi steng nas gsol 'debs la sogs
pa'i thugs dgongs rdzogs pa'i thabs dang / gdan sa chen po dang / gsang phu dang / nA lendra la sogs par mang ja 'gyed dang bcas pa rnams thugs kyi dgongs pa bzhin legs par
bsgrubs shing / nang rten ston pa'i gser sku chen mo rgyar mtho bcu gsum byas pa/ rje nyid kyi sku tshad kyi 'dra 'bag gser skur bsgrub pa/ phyi rten bde gshegs mchod
rten brgyad gdugs tog dang / bcas pa zangs gser las sgrub pa sogs dbu btsugs te/ lo gcig na bar chad med par legs par mthar phyin pa dang sku gdung me mo glang gi nag pa'i
nyer bzhi'i bar du mchod pa'i dngos po bsam gyis mi khyab pa dang / bcom ldan 'das kye rdo rje'i sgrub mchod rgyun ma chad par phul nas

nyer bzhi'i snga skad sku gdung la zhugs phul ba'i tshe nam mkha' la 'ja' dang me tog gi char bsam gyis mi khyab pa babs shing / de man chad kyang me tog gi char rgyun mi chad
par babs so/ /sa ga zla ba'i tshes gcig la gdung khang zhal phye ba'i tshe/ gdung rus la ring bsrel dkar po dang / ser po la sogs pa kha dog sna tshogs pa rab tu mang
po grangs med pa byon zhing / bye brag tu phyag sor gyi tshigs gcig dang / tshems 'og ma'i rtsa ba rnams su ring bsrel grangs med du byung ba rnams/ gos dar gyi na bza'
bzang po dang / dri bzang dang bcas te/ rje'i sku 'dra dang ston pa'i gser sku'i nang du bzhugs so/ /gdung rus lhag ma gdung thal dang bcas pa rnams zhal da'i lugs bzhin
cung zad tsam yang ma 'thor bar gdung tsha khri tsho bdun mi chad par bzhengs so/ /gdung tsha chung ba zhabs la rdo rje rgyal gram dang bcas pa khri tsho phyed bzhi tsam
btab pa na bza' gser gsol te/ bu slob rnams la phyogs su byin rlabs kyi rten la yang 'bul ba'i lugs su byas/ gdung tsha lhag ma rnams gtsang khang gi nang du mchod rten gser
'bum cig bzhengs te de'i nang du bzhugs su gsol lo/ /grwa pa 'ga' re'i gdung tsha'i skal ba la ring bsrel byon pa yang snang ngo / /de ltar gsol ba 'debs pa nas brtsams
te/ gser 'bum gyi bar du bzhengs pa la bar chad kyi rnam pa cung zad kyang med par legs par mthar phyin pa 'di ni chos rje rin po che nyid kyi byin rlabs dang / thugs
rje las yin par kun gyis mthun snang du grub bo/ /mdor na bstan pa ji srid gnas kyi bar du lo re bzhin sa ga zla ba'i nyer lngar bstun pa'i ngor lugs dkyil 'khor lnga'i sgrub
mchod rdul tshon ma zhag bdun dang zla ba re bzhin nyer lnga'i dus ja sogs kun la gsal ba nyid do/ /rgyal tshab mus pa chen pos rnam thar gyi mdzad byang smos pa ni
zhes pa snyigs dus rdo rje 'chang chen po chos kyi rje kun dga' bzang

po'i rnam par thar pa rgya mtsho lta bu las chu thigs tsam cig blangs nas lam 'bras bla ma brgyud pa'i rnam thar gyi kha skong du rje nyid la mi phyed pa'i dad pa dang ldan
pa'i bshes gnyen du mas bka' gnang ba'i ngor/ slob 'bangs kyi tha chung dkon mchog rgyal mtshan gyis me mo glang gi lo gro bzhin gyi zla ba'i tshes bco lnga la dpal e waM
chos ldan gyi gtsug lag khang du bris pa'o zhes gsungs/ de dus kyi yi ge pa ni grub chen srad pa kun blo yin par snang ngo / /de ltar gzugs kyi sku de nyid chos kyi dbyings
su bsdus kyang / bla ma nyid kyi thugs rje'i phrin las kyi sku'i bkod pa sna tshogs kyi 'khor lo ni rgyun mi 'chad pa nyid do/ /de skad du mkhas pa kun blos/ rjes su
gdan sa phyi nang rten bzhengs sogs/ /phan tshun rtsod bral 'bad med lhun gyis grub/ /phrin las rgyun gyi mdzad pa sa skya pa/ /dpal ldan sa skya pa la gsol ba 'debs/ /sa
skya pa yi gzhung lugs mtha' dag dang / /rje yi gsung rab rdzogs par sus shes nus/ /rang gis gang thos gang la sbyangs pa rnams/ /chos dang rang sems 'dres par byin gyis
rlobs/ /zhes gsungs pa ltar te/ phyogs thams cad du bu slob sbyin bdag rnams kyis dgongs rdzogs mdzad pa yang bsam gyis mi khyab ste/ dper mtshon na mdo khams pa bla ma
sangs rgyas rgyal mtshan gyis kyang thos mchod rgyas pa dang / bsam grub dpal 'bar/ chos gling la sogs pa'i chos sde rnams su mang ja gral 'gyed dang bcas pa dang / glang
lo zla ba gsum pa sangs rgyas dbang bskur ba'i dus chen nag pa zla ba la ri mgo dgon par bde kye gsang gsum gyi rgyud nas gsungs pa'i ngor lugs dkyil 'khor lnga'i sgrub
mchod sa chog nas brtsams te dkyil 'khor rdul tshon ma'i steng nas rig pa 'dzin pa bcu phrag brgyad kyis tshes bcu gnyis nas bzung te/ nyer drug gi bar du legs par bsgrubs
pa de lta bu'i mtshon

pa'o// //spyi don gnyis pa 'phros pa'i don ni/ de lta bu'i 'dren pa mchog de'i phrin las kyi rgyun gyi gtso bo dpal e waM chos ldan de 'dzin gyi skyes chen dam pa rnams kyi
rtogs pa brjod pa ste/ spyir e waM gyi don la zhib tu dpyad na mtha' yas shing / 'dir mdo tsam brjod na/ e waM 'di spyir mdo dang / bye brag sngags las bshad pa'o/ /dang
po ni/ rgya gar 'phags pa'i yul na e waM zhes brjod pa dang / de bod skad du bsgyur na/ 'di skad ces gleng gzhi de las 'phros pa'i 'di skad bdag gis thos pa zhes pas/ chos
kyi phung po brgyad khri bzhi stong gi sgo yin la/ de la sgo'i tha snyad ji ltar zhe na/ ston pa sangs rgyas kyis 'khor dgra bcom pa rnams la nga nyid mya ngan las 'das
pa'i rjes su/ nga'i bka' rnams bsdus la thog mar 'di skad bdag gis thos pa zhes pa dang / bar du mtshams sbyor/ mjug tu yi rang dang mngon par bstod ces gyis la bstan pa
bsdus shig ces gsungs pa rjes su gnang ba'i bka' yin zhing / gzhan yang sangs rgyas kyi gsung rnams e waM du 'dus shing / de'i rgyu mtshan yang / A li e shes rab dang /
kA li waM thabs kyi rang bzhin/ dbyangs gsal 'di rnams las yi ge 'byung / de las ming 'byung / ming las tshig 'byung / tshigs las ngag 'byung / ngag las rab tu byed pa sogs
'byung ba yin te/ lha'i bus zhus pa'i theg pa chen po'i mdo las/ chos kyi phung po brgyad khri dang / /bzhi stong gi ni grangs snyed kyang / /kun gyi gzhi dang pha ma
ni/ /yi ge gnyis su de rab bstan/ yi ge e ni mar gyur pa/ /waM ni pha zhes bya bar grags/ /thig le dang ni sbyor ba ste/ /spyod dang shin tu rmad byung ba'o/ /zhes so/ /gnyis
pa ni brjod pa sgra'i e waM dang / bris pa gzugs kyi e waM dang / mtshon pa brda'i e waM dang / gnas lugs don gyi e waM dang bzhi yod pa las/ dang po brjod pa

sgra'i e waM ni/ stong nyid mtshon par byed pa la/ rgyud thams cad du e waM gyi sgra gcig kho nar ma nges te/ e'i ming gi rnam grangs la/ nam mkha' dang / gsang chen dang /
padma dang / chos 'byung dang / bha ga dang / bde ba chen po'i gnas dang / seng ge'i khri la sogs par brjod de/ e dang mtshungs par thams cad mkhyen pa'i ngo bo nyid ston
par byed pa'i phyir/ bde ba chen po mtshon par byed pa la/ waM yig kho na'i sgrar ma nges te/ bde ba dang / chags pa dang / snying rje dang / thig le dang / lhan cig skyes
pa dang / mchog mi 'gyur ba dang / de kho na nyid la sogs pas kyang waM dang mtshungs pa'i mi 'gyur ba'i bde ba ston pa'i phyir ro/ /de skad du/ dus 'khor rtsa rgyud
las/ e dang gsang chen nam mkha'i khams/ /bha ga chos 'byung chu skyes dang / /seng ge'i khri bzhugs rdo rje can/ /waM dang rdor 'dzin rdo rje sems/ /dus kyi 'khor lo he
ru ka /rgyud rnams kun gyi gnas su gsungs / /yul can du ma'i ming rnams dang / /sems can du ma'i bsam pa'o/ /zhes gsungs so/ /gnyis pa bris pa gzugs kyi e waM ni/ bcom ldan
'das kyis bde stong mtshon par byed pa'i yi ge gnyis bstan te/ yi ge 'di gnyis kyi gzugs sgrub pa ni/ dbus su a gri gug gi rnam pa lta bu dang / shar du e dbyug to'i rnam
pa lta bu dang / lhor r-i tsheg drag gi rnam pa lta bu dang / nub tu l-i dgra sta'i dbyibs lta bu dang / byang du o thig le'i rnam pa lta bur bris pa'o/ /de nas dbus
kyi a gri gug gi rnam pa lta bu la/ steng du nub kyi l-i dgra sta'am mthong gug lta bu byin pas mgor 'gyur ro/ /shar gyi dbyug to lta bu de byin pas a'i g.yon gyi phyogs
su 'gyur te e'o/ /lho'i r-i tshig drag lta bu de byin pas zla tshes su 'gyur ro/ /byang gi o thig le lta bu byin pas klad kor du 'gyur ro/ /stong pa chen po yi ge lnga pa'i
e waM gcig bsgrub pa'o/ /dus 'khor rtsa

rgyud las/ yi ge e dbus seng ge waM/ /sangs rgyas kun gyi bde ba'i gnas/ /sku gsum thugs kyi sbyor ba yin/ /nam mkha'i khams su rdo rje sems/ /zla ba sa bon yi ge lus/ /nyi
ma rdul dang tsheg drag dang / /sems kyi rnam pa yi ge la/ /e waM nam mkha'i khams na gnas/ /zhes so/ /gsum pa mtshon pa brda'i e waM ni/ rdo rje dril bu yab yum zhal sbyor
dang / thabs shes rab dang / rdo rje padma sogs te/ chos thams cad bde stong du mtshon par byed pa'i brda'i e waM ste/ byang chub sems gang de rdo rje/ /shes rab dril
bu zhes bshad do/ /zhes dang / kye rdo rje las/ bud med kakkol bde ba can/ /e waM rnam par rab tu gnas/ /zhes so/ /bzhi pa gnas lugs don gyi e waM ni/ bde stong zung 'jug
lhan cig skyes pa'i ye shes mtshon par byed pa yin te/ dri med 'od las/ de bzhin du e yig waM yig rnam pa thams cad kyi mchog dang ldan pa'i stong nyid bde ba chen po dang
/ rdo rje sems dpa' dang / kun du bzang po dang / rigs brgya'i mgon po zhes sogs/ mdor na gnas 'di nyid la e waM 'dogs pa'i rgyu mtshan/ rgyal ba'i lung zin gyi skyes
bu dam pa kun dga' bzang po de nyid mnga' ris stod smad rnams su spyan drangs shing / gdul bya rnams kyi don mdzad/ slar yang gnas mchog 'di kar chag phebs pa'i sang nyin
gso sbyong rgyas pa zhig mdzad pa'i tshe/ mdang gi rmi lam du/ yi ge e dang waM gnyis las/ /chos kyi phung po 'byung bar 'gyur/ /zhes sogs e waM la bshad pa byed pa rmis
shing / e waM 'di chos thams cad 'byung ba'i gnas yin pas nga'i dgon pa 'di la e waM thogs zhes gsungs pa yin no/ /e waM gyi sgra don zhib par shes par 'dod pas zha lu
lo tsA ba chos skyong bzang po sogs kyi yig cha dang / dus 'khor phyi nang gzhan gsum gyi bshad par blta'o zhes pa de rnams kyis e waM gyi sgra don

mdor bsdus bshad nas/ da ni gnas kyi yon tan mdo tsam brjod na/ rje bla ma'i thugs sras gu ge paN chen gyi gsung rgyun chos rje glo bo mkhan chen gyis bkod par mdzad pa ni/
! oM swa sti siddhaM/ kun mkhyen dga' mdzad dpal 'byor bzang po can/ /skyes chen bla ma'i zhabs la gus btud nas/ /theg chen sgra dbyangs rtag tu sgrogs pa'i gzhi/ /mkhas
mang 'byung ba'i zhing 'dir bsngags par bgyi/ e waM thams cad shes yig rgyal po yin/ /zab yangs dam chos ji snyed 'byung ba'i gnas/ /sangs rgyas rin chen khang bzang za
ma tog /don kun sgrub byed bde chen ldan pa 'dir/ /yang dag mtha' dag thugs rje'i rang bzhin can/ /e waM 'khor lo'i mnga' bdag chen po ni/ /mi 'gyur chos kyi phyag rgyar
rnam rol zhing / /sangs rgyas rnal 'byor seng ge'i khri la bzhugs/ /srid zhi'i dga' bde sgrub byed thub bstan yang / /yab gcig 'gyur med e dang shes rab yum/ /rnam 'phrul
mtha' yas sprul pa'i dpal yon las/ /brgyad khri bzhi stong chos kyi phung por ldan/ /rtag par gsung dbyangs yan lag drug cu yi/ /rgya chen chos 'khor ring du bskor ba 'dis/
/kun gzigs zhing dang 'og min bde ba can/ /'di nyid tha dad tsam ste khyad par ci/ /rgyab ri rin chen dbang gi rgyal po yis/ /skye dgu'i dgos 'dod ma lus sgrub par byed/
/khams gsum kun las rgyal ba g.yas kyi ri/ /thub bstan rgyal mtshan mngon mtho 'dzugs pa lags/ /mdun ri dga' ldan dbang po 'gying ba ni/ /bslab gsum rin chen khur ldan
'dul ba'i tshul/ /lhag par rin chen 'byung ba'i rgyun lam yang / /lha yi lag 'gro'i longs spyod kun 'dus bzhin/ /nor 'dzin khyon rnams klu dbang dpal 'byor dbyibs/ /theg
chen chos kyi sgra chen sgrogs pa'i dung / /legs bshad bdud rtsi'i dga' ston spyod pa la/ /mkhas mang mtha' dag 'dus 'dra g.yon zur ri/ /rab

brjid lhun chags dbus kyi g.yo med mchog /lhar bcas 'gro kun skyob pa'i dpal yon can/ /kun nas chu klung rnam bzhi'i rgyun ldan pa/ /grub mtha' rnam bzhi'i bshad rgyun ring
ba'i rgyu/ /ri ngogs dpag bsam dbang po rgyas 'dra ni/ /kun gzhi'i sa bon zab lam bdud rtsis bskyed/ /nyams rtogs 'dab rgyas sku bzhi'i 'bras bzang can/ /sgrub pa'i drang
srong ljon pa rgyas pa'i dpal/ /bsam 'phel yid bzhin mdzod 'dzin klu dbang gis/ /rgya mtsho'i gos can bdag tu byas pa 'di/ /bshes gnyen mkhas mang rgyun du 'byung ba'i
dpal/ /'dzin ma'i khyon rnams 'dab rgyas 'dra ba ste/ lung rigs smra ba'i bung ba kun 'du'i gzhi/ /rtsi sman 'bru bcud rtag par 'phel ba'i sa/ /gdul bya'i dpal 'dzin skye
dgu'i nyer 'tshor gyur/ /chos sgra chen po'i rgya khyon ji snyed pa/ /mthu ldan dpa' bo dbang phyug rig byed bzhin/ /dus gsum rgyal ba'i zhing khams ji snyed kun/ /chos
bzhin skyong mdzad gang des dbang mdzad rgyal/ /de lta'i gnas 'di sangs rgyas kun gyi zhing / /'chi med chos sgra sgrogs pa gdul bya'i dpal/ /rnal 'byor dbang phyug lam bzangs
bdud rtsi'i sgo/ /'jam dbyangs rnam 'phrul sa skya'i gdan sa nyid/ /yon tan phul byung khyed kyi zhing khams che/ /dbyangs can pir gyis bkra ba'i gser mig gis/ /phreng
du 'god mkhan grags pa rgyal mtshan dpal/ /bzang po'i gsung bzhin legs pa'i 'byung gnas so/ /zhes gsungs te 'di zhib tu bshad na e waM gyi sgra don dang gnas kyi yon
tan gnyis rgyas par ston par 'gyur ro/ /yang e waM chos ldan gyi zur chen bla ma sangs rgyas lhun grub kyis bsngags pa 'di ltar mdzad de/ ! dpal e waM chos ldan la bstod
pa kA li'i rgyan rnam par bkra ba zhes bya ba/ 'phags pa ngag gi dbang phyug la phyag 'tshal lo/ /ka lA pa yi lho yi phyogs/ /kha ba can gyi ri yi ljongs/ /ga sha sogs kyi
dben pa'i gnas/ /nga yi bla

ma'i dgon pa 'di/ /ca co spangs nas chos sgra sgrogs/ /cha lugs mi gtso mkhas pa bkur/ /ja bzang longs spyod chang dang bral/ /nya sha sogs spangs dkar gsum bsten/ /ta la'i
ljon ltar bu slob rgyas/ /tha mal skye bos rgyu ba nyung / /da lta bde skyid phun sum tshogs/ /na rga'i rgya mtsho ngang gis skems/ /pa tra'i ri mo ltar bkra'i blos/ /pha
rol phyin dang sngags kyi gzhung / /ba mo'i grangs mnyam la mkhas pa/ /ma lus 'di na ngang gis 'du/ /tsa ri tra sogs rab bgrod pa'i/ /tsha grang ngal dub med pa yang /
/dza lang sems rgyun 'dul ba'i chos/ /wa ka'i chu bzhin 'di na 'bab/ /zha nye zangs lcags gser dngul dang / za 'og la sogs 'dzom pa 'di/ /'a cag gzu bor gnas pa'i blos/ /ya
rabs skye bo'i gnas su mthong / /ra gan gser du brdzus pa lta'i/ /la la'i grub mtha' sna tshogs pa/ /sha pa'i gnas ltar bsregs pa yang / /sa yi steng na 'di kho na/ /ha
yig thig ler ldan pa dang / /a thung tsaNDa lI yi chos/ /'di na tshogs pa ma yin par/ /su zhig gis ni rnam par dbye/ /de ltar rmad du byung ba'i chos/ /tshul bzhin bsngags
pa'i dge ba yis/ /skye bo sred pa'i nad brgya las/ /sgrol ba'i dga' bde myong bar shog /ces sogs gsungs/ yang mkhas pa'i dbang po dkon mchog lhun grub kyi zhal slob shar
dgas po'i paNDi ta rje btsun phrin las pa 'jigs bral gsung rab gter mdzod sbas pa'i sde phyogs las rnam par rgyal bas/ dpal e waM chos ldan gsang sngags kyi pho brang
chen po'i rten gdan rabs dang bcas pa la bstod pa DA ki rnam par bzhad pa'i glu dbyangs zhes bya ba las brjod bya rags pa tsam bshad na/ gnas sam rten la bstod pa thun mong
min pa'i rgyan/ /e yig rnam kun mchog ldan bdag med ma/ /waM yig bde chen mi 'gyur dges mdzad yab/ /zung 'jug gsang chen theg pa'i chos 'khor gyis/ /skal ldan 'gro kun
smin par mdzad pa'i sa/ /

khyad par phul byung gi rgyan/ e waM chos ldan longs spyod rdzogs sku'i zhing / /'di ni sa la gnas pa'i 'og min zhes/ /rig pa 'dzin pa kun du dga' ba'i dbyangs/ /dbyar skyes
sprin gyi rnga sgras mtshon ma gyur/ /gzugs can rgyan ni/ de ltar yon tan rgyas pa'i dri bzang spos/ /dbang po kun nas tshim pa'i bhra ma raH/ /nyam chung 'di ko dad pa'i
'dab brkyang ste/ /bstod tshig mgrin pa'i pi wang cung zad brdung / /gzugs can/ rje btsun kun dga'i thugs dgongs zab pa'i mkhar/ /rnam par rgyal ma'i lung bstan bdud rtsi'i
zer/ /thugs rje'i dri bzhon gar gyi rol mo las/ /dge mtshan 'od dkar bye bas sgeg pa'i dpal/ /sa gzhi'i dbyibs la sems med kyi rab brtags/ rgyal kun byin rlabs 'dus
pa'i lhun po ni/ /gyen du 'degs bzhed nor gyi blo gros ma/ /rang gzugs dman pa btang nas dge ba'i lus/ /'dab rgyas padma'i dkyil 'khor yangs par sprul/ /bzhin sgra can gyi
rab brtags ni/ de mthong lha rnams bzhad pa'i ngo mtshar la/ /'gran pa bzhin du khyab 'jug rtse ba'i gnas/ baiDUrya sngon ma rgata 'jo sgeg bcas/ /rtsibs brgyad 'khor
lo'i gzugs kyis bla nas phub/ /phyogs kyi dge mtshan la srid pa can gyi rgyan ni/ de tshe phyogs kyi mdzes ma'i 'gram pa la/ /bkra shis rtags kyi byed po snang brnyan brgyad/
/bris pa med par rnam bkra'i mdzes sdug gis/ /byed po'i rdzu 'phrul pir yang skyengs pa snyam/ /gzigs lam gyi spang ri la rab brtags/ ma ra ka ta'i rin po che ljang
gu/ mdangs tshogs rgyas pa'i tshon/ /phyogs kun khyab par sbrel ba'i ne'u thang / /nyon mongs rtsub po'i reg bya skyob pa'i ched/ /chu lha'i bla gos sa la bkram pa bzhin/
/grog sul dmar ba'i mtshon byed nges bstan gyi rgyan/ bsdu dngos bzhi yis skal bzang gdul bya'i khams/ /ma lus dbang du bsdus pas dbang gi mdangs/ /byu ru'i 'khri shing
dkris pa'i nags klung ltar/ /ri bo'i sal sul phar cher dmar ba'i mdog /chu phran sna tshogs 'bab tshul ni/ shang shong ri sul shel gyi 'bab stegs las/ /

dbang bzhi'i chu rgyun nyer mtshon dal 'bab klung / /dbu ba dkar po'i me tog 'grem bzhin du/ /lhung lhung chab sgra snyan pa'i rgyud mangs bsgrengs/ /me tog rtsi sman sogs
mang ba la gzugs can gyi rab brtags/ dbang po'i tshon brgyas bkra ba'i me tog tshal/ /legs smin lo tog rtsi sman myu gu'i tshogs/ /dngos grub 'dod 'jo'i dga' ston ma smad
pa'i/ /cho ga bstar ba mtho ris legs spyod bzhin/ /rgyab ri'i dbyibs ni/ lta grub kun gyi yang rtse bla med kyi/ /bstan pa rgyas pa'i dge mtshan rgyab kyi ri/ /brjid cing
lhun chags rin chen rdul brtsegs kyis/ /khengs pa spyod byed dbang gi rgyal po bzhin/ /g.yas ri'i dbyibs/ dam pa'i gdung 'tshob phrin las srid skyong ba'i/ /chos kyi sras
tsha rigs brgyud spel ba'i phyir/ /g.yas ri bu sdug pang du 'dzin mkhas pa'i/ /btsun mo rin chen stan la rol pa bzhin/ /g.yon ri'i dbyibs/ theg chen shing rta'i 'gros
kyis skal ldan kun/ /rnam grol thar pa'i lam du drangs pa'i ched/ /g.yon ri spyi gtsug rin chen gyis spras pa'i/ /mche ba drug ldan gyen du 'degs pa bzhin/ /mdun ri'i dbyibs/
kha na ma tho'i dri bral chos bzhin pa'i/ /longs spyod gter sgo brgya phrag dbye ba'i slad/ /mdun ri blon po rin chen 'dud pa dang / /'bru dang nor bu'i phung po spungs
pa bzhin/ /'di yan shlo ka bzhi nges bstan nam rab brtags so/ /khor yug gi ri'i dbyibs la nyams ldan gyi rgyan ni/ kun nas zlum 'khyil 'khor yug ri bo'i rgyud/ /padma'i
skye gnas 'khor lo'i mu khyud ltar/ /brag ri dbyibs mdzes dung dang rgyal mtshan sogs/ /bkra shis mtshan ma ched du bkod 'dras mdzes/ /lam ring zhing bgrod dka' ba la
rgyud pa ni/ kun dkris nyes brgyas gzengs pa'i grong khyim las/ /lam ring bgrod dkas phyin pa nyer zhi'i gnas/ /ngan 'gro'i 'jigs las rgyal byed tshal dang ni/ /myang 'das
thar pa mchog gi gzhal med khang / /der sleb tshe shin tu dben pa rang bzhin brjod pa'i rgyan/ 'du 'dzi'i klung brgya brgal

ba ri'i bo'i phang / /bya dang ri dgas rtse ba'i do ra mchog /grub pa rig 'dzin drang srong dga' ba'i tshal/ /'brog dgon shin tu dben pa'i bsti gnas gang / /dge sbyor 'phel
zhing dngas spro tshul sems med kyi rab brtags snyam sgra can ni/ ting 'dzin ngang gis 'phel ba srid nyon gyi/ /gdung skyob dpal gyi dum bu'i lding khang nyid/ /lho phyogs
ma la ya yi nags klungs las/ /byang phyogs dpal mo'i rgyan du 'phos pa snyam/ /sha chang nag gsum mi 'grim pa'i tshul/ srid pa'i 'dam rdzab na bud med ri'i bgrod pa dang
/ mtshan srin po rgyu sred byed kha zas maM sha sa'i dum/ /myos 'gyur dug gi chang khu ba'i thigs pa ste/ /nyes brgya'i bskyed rtsa bdud kyi longs spyod dag rang bzhin
brjod pa'i rgyan/ rtag par ring du spong ba bca' khrims dam bca' tshul khrims kyi/ /ra ba brtsegs pa'i go skabs mi phyed pa/ /zho drang srong 'thung rus pa'i dum bu go binda'i
ni phyugs bdag ste khyab 'jug /mtshon gyi 'khor lo yis kyang gzhi nus min/ /dkar gsum mngar gsum kha zas rdor dkar la brten tshul 'phags pa dges pa'i zas/ /zla ba'i
dum bu bdud rtsi'i zil mngar dang / /bza' shing 'phur ma bzang po 'grungs pa'i chab/ /lha yi zhal skyems btung bas nyer 'tsho ba'i/ /nyams ldan gyi rgyan/ gling gseb tu'ang
tshul khrims kyi dri bro tshul/ gtsang sbyongs sa ha ka ra'i snye ma dag /yongs su smin pa'i tshul khrims dri bzang po/ /phyogs brgyar 'thul bas lha rdzas spos ngad
kyis/ /srid lam dub pa'i mgron po dbugs 'byin bzhin/ /gzugs can gyi rang brtags/ gnas su sleb pas snang ba 'gyur tshul/ gugs pa'i pho nyas mgron gnyer lam ring gis/ /ngal
brgya'i khur bcas lam du bgrod ma thag /thos bsam sgom pa'i bya ba lhur byed las/ /tshe 'di'i zang zing g.yengs pa ngang gis spong / /ma 'ongs pa 'gog pa/ 'dod ldan gyi
skye bo mi 'du zhing / /bud shing la sogs nyer spyad btsal dka' bas/ /bza' btung rnyed bkur lhur byed mi 'du zhing / /dbang lung man

ngag chos kyi char 'bab pas/ /thar 'dod skal ldan skye bo ngang gis 'du/ /chos ldan yid chags tshul/ chos brgyad g.yeng ba'i bun long mi ldan pas/ /g.yer bag can rnams bag
phebs mi 'gyur yang / /nags mthong dben pas lha dang r-i Shi ltar/ /rnal 'byor can gyi yid la dang rgyu dpe spro skyed/ /khams pa rnams thul tshul/ khyung mdzo dkar pha glang
ltar gyong ba bod chen gyi/ /skye bo'i tshogs kyang gtsang gnas 'dir phyin tshe/ /gnyen zhing dul ba'i kun spyod mtho ris kyi/ /yon tan mngon 'gyur 'gog mngar ldan rtsing
spyod dri yang ci/ mnga' ris pa rnams thul tshul/ zhang zhung skye bo yal ga'i ri dwags spre'u bzhin/ /dran rig gsal yang cung zad spro thung ba/ /de dag ma lus gnas
'dir lha ngag don gyi dpe bzhin du/ /rgyud 'jam ngang tshul bzang po'i dpal gyis sgeg /dbus gtsang ba thul tshul/ rnam dpyod gsal yang lpags bya pha wang 'dab can lta bur/
/g.yo sgyu'i blo 'chang dbus gtsang zhing skyes rnams/ /'dir ni bzang po'i mig blas ltos drang srong ltar/ /gya gyu'i bsam sbyor ring dor chos don sems/ /mdor na su bsdad
kyang nyes skyon 'grib cing / ma la yar skyes shing phal  pa la'ang pha la yang ? tsandan gyi dri dang / /lhun po'i ngogs su bsdad pa'i 'dab chags kyang / gser kha dog
tu lha snang ngag don gyi dpe bzhin/ /gnas gtsang gnyis pa'i zhing 'dir su yang rung / /lan re phyin nam yun du bsnyen pa dag /nyes spyod dri ma yang dag sems kyi rgyud/
/gtsang ma'i ras la dam pa'i yon tan gyi/ /tshon brgya'i kha dog tshang ba srid mthar yang / /nyams pa med pa ngo mtshar rmad kyi gtam rmad byung gi dpe/ spyil po rnams
kyi bkod pa/ rkang shing 'thung phreng mdzes lo 'bras me tog gi /skyed tshal ra bas kun nas bskor ba'i gzhir/ /rig pa 'dzin pa stong phrag 'tsho gzhes pa'i/ /spong khang
'chi med mngon dga'i bsti gnas tshogs/ /sa rtsi'i mtshon don/ lhag pa'i lha mchog rdo rje gzhon nu'i zhal/ /rtsa gsum dag pa'i kha dog mtshon

pa'i mdangs/ /zla shel padma rA ga'i phra tshom can/ /indra dbang po sngon po nI la'i sgrom bu spungs nges bstan gyi rab brtags bzhin/ /dbus kyi gtsug lag khang gi bkod pa/
gang gi dbus na li khri'i gzhal med khang / /mthon ka chen po'i mda' yab dgod pa'i rtser/ /btso sbyangs dag pa'i gser mchog gha TI ra'i ni bum pa can te deng sang sgra nyams
pas 'gan 'dzin zer/ gzi byin nam mkha'i kha dog bsgyur ba'i dpal/ bzhin sgra gcig pa'i ngag don gyi dpe ni/ gnam sngon zhuu ba 'khyil 'dra margata kyi/ /dba' klongs
'khrug pa'i chu gter che dbus nas/ /padma rA ga'i lhun po phyur ba'i rtser/ /nyin byed 'od kyi thig le shar bzhin mdzes/ /khyams chen dge 'dun gyis gang tshul ni/ ka chen
brgya phrag gis bteg yangs pa'i khyams/ /sras bcas rgyal ba'i sku brnyan tshon brgya'i mdangs/ /'phags pa gang zag khrims ldan 'dus tshogs kyis/ /yongs gang nya gro dha
shing chu zheng gab pa yi kun ra bzhin dngos po'i dpe/ /'chad rtsom shar sbyangs sogs kyi chos sgra nyin mtshan du sgrogs tshul/ rgyu dpe'i rgyan ni/ yang na nyin mtshan
kun tu theg chen gyi/ /chos sgra rgyun mi chad pa'i sil snyan can/ /dga' ldan chos kyi mngon mtho'i khang bzangs nyid/ /sa steng skye dgu'i skal bas rnyed pa snyam rab brtags/
gtsang khang brtsegs pa'i bkod pa rang bzhin brjod pa/ tsandan sbrul gyi snying po'i dri bzangs ngar/ /ci yang ldang ba'i gtsang khang brtsegs pa'i nang / /lha mi'i
ston pa shAkya seng ge sogs/ /rgyal ba rgya mtsho'i sku gsung thugs rten dang / /gtsang khang steng ma'i lam 'bras lha khang / lhag par gsung ngag bla ma brgyud pa'i phreng
/ /gser gyi mchod sdong legs par bsgrigs pa tshar du dngar ba ltar/ /thugs rje rgyal ba'i 'od kyi dkyil 'khor dang / /byin rlabs cho 'phrul bsam yas mngon sum dngos po'i
dpe/ bzhin/ mchod rdzas bsam gyi mi khyab pas rgyan tshul/ lha dang klu dang mi yi 'jig rten na/ /rin thang che ba'i mchod rdzas 'byor pa che ba'i dpe rgyan dbyig gi
ni/ /snying po'i lha tshangs pa yid

kyang ngo mtshar byed pa'i tshogs/ /kun bzang mchod pa'i sprin gyis ci yang klubs/ /chos skyong dngos su bzhugs tshul 'jigs rung gi nyams ldan/ rdo rje can gyi dam tshig rjes
skyong ba'i/ /yongs rdzogs bstan pa'i dpal 'di bsrung ba'i ched/ /rdzu 'phrul dpag yas ma hA kA la'i tshogs/ /mngon sum bzhugs nas bdud sde'i klad pa 'thag /dung dang
gaNDi'i sgras dge 'dun 'du tshul/ chos kyi dung dang rnga chen gaNDI'i sgra/ /sprin chen 'brug gi gad rgyangs las lhag pas/ /tshul bzhin mgron gnyer ngur smig 'dzin pa'i
dpung / /li khri'i chu gter g.yo ba'i dba' klong bzhin/ dge 'dun lhag par mang ba'i ngur smrig gis nam mkha'i mdog kyang bsgyur tshul nyams ldan gyi rgyan/ /'dus pa rgya
mtsho'i snam sbyar 'phags pa'i gos/ /gur gum gzhon nu'i tshon gyis nam mkha'i khams/ /sindhu dmar ser wa ra li khri'i rdul tshogs ltar/ /dmar ser 'od kyi dkyil 'khor rgya
che'i dbus/ bzhugs gdan seng ge'i khri la 'gying tshul chos dpe/ mi 'jigs bzhi yi lag ldan dgras bteg pa'i/ /gser gyi rkang rten dang bcas rin chen khrir/ /gnya' shing 'dzin
ri'i phrag par nyin byed ltar/ /kun nas brjid pa'i zhabs zung brtan bzhin du/ /seng ge'i khri'i steng nas chos 'khor bskor tshul/ dbang bzhi'i klung chen 'bebs la ma
thogs pas/ /mtha' drug rgyud sde'i phyag rgya bder bkrol nas/ /gsung ngag gdam pa rgya mtsho'i chos 'khor gyis/ /'gro kun smin grol mdzad pa'i rdo rje 'dzin/ /gdan rabs
rim par phebs tshul/ gser ri'i phreng ba ji bzhin lhun chags nyid/ /skal bzang bsod nams rgyas pa'i rnam 'dren du/ /rgyal kun dges pa'i 'khor los mnga' gsol gzi brjid can
gyi rgyan nas//spel legs rim gyis phebs pa rgyun mi chad/ /'dir gdan rab rnams kyi rtogs brjod dang bstod pa mdor bsdus shig brjod par spro mod/ 'dir yi ge mangs kyis dogs
dang khyad par lam 'bras chos

'byung gsung ngag bstan pa rgyas pa'i nyi 'od kyi kha skong kun mkhyen gung ru dang chos rje go bo rab 'byams pas mdzad pa gnyis kyis kha skong du byas pa zhig gsung ngag sngon
'gror cis kyang dgos par snang bas kho bo cag gis kyang bar chad ma byung zhing / mthun rkyen rten 'brel 'grigs na 'dri bar spro la/ gal te ma grub na phyi nas 'byon
'gyur dag gis mdzad par gsol ba 'debs so/ /e waM chos ldan rdo rje'i gdan spo las/ /phrin las 'od stong phyogs brgyar 'gyed mkhas pa'i/ /chos kyi nyin byed rim par byon
pa rnams/ /nges par shAkya'i rgyal dang bye brag ci/ /bar skabs kyi tshigs su bcad pa'o/ /de rnams kyis ni rgyal bas lung bstan kun dga' bzang po'i rnam par thar pa rags
pa tsam bstan zin to// //dpal ldan khyab bdag rdo rje 'chang dbang gi /de rten ston pa'i yon tan mkha' 'dra ba/ /'phags blo'i mkha' lding bgrod pas gzhal min na/ /blo chung
sbrang bu'i 'dab mas ga la zhig /'on kyang tshur mthong byis blo'i ngo mtshar gtam/ /skra rtse'i chu thigs tsam zhig gus 'thor bas/ /phyogs lhung tsha ba'i rims la ga
bur bzhin/ /dag snang bsil ba'i dngos pos kun dger shog /e waM chos ldan longs sku'izhing mchog 'dir/ /phun tshogs lnga ldan 'byor pa cher rgyas shing / /zung 'jug gsang
chen theg pa'i chos 'khor gyis/ /'khor ba ji srid gdul bya smin grol shog /yangs pa'i 'jig rten khams kyang dus 'khrugs sogs/ /snyigs ma'i rgud pa kun las rnam grol zhing
/ /bde 'byor dpag yas dkon mchog rnam gsum gyi/ /thugs rje dkar pa'i snang bas khyab par shog /kho bo cag kyang deng nas byang chub bar/ /bco brgyad dal 'byor sdom gsum
bslab pas bsdams/ /thos bsam sgom pa'i nor bus yongs bkang nas/ /ris med 'gro la phan bde'i byed por shog /khyad par tshe 'dir bstan 'gror phan pa yi/ /las 'brel yod na 'ga'
rkyen kun zhi zhing / /mthun

pa'i rkyen gyur srid zhi'i dpal 'byor rnams/ /dbyar mtsho ji bzhin ngang gis 'phel rgyas shog /las dbang rten 'brel med na da ko ni/ /zla ba'i bar du'ang 'gyang ba'i skabs
med par/ /zag snod 'khrul 'khor 'di dang bral byas nas/ /yid la gcags pa'i gnas der myur bgrod shog /sa 'dzin skya bor ngo mtshar rol rtsed mkhan/ /brgyud par bcas pa'i phrin
las rtsa lag mchog /yig gnyis don ldan 'dren pa'i ring lugs mchog /srid mtha'i bar du mi nyams rgyas par shog /kye ma da dung smre sngags smon lam ni/ /sdom brtson bung
bas ngad ldan me tog las/ /blangs pa'i sbrang rtsi mchog gsum mchod pa'i thebs/ /'dzoms pa rnams kyi bsam sbyor kun zhi shog /sems can gcig la phan na'ang bdag cag lus/
/gtong ba'i dam bcas yod na bstan 'gro la/ /phan na se gol gtogs pa'i tshe med kyang / /bstan 'gro'i glud du bdag cag 'gyur bar shog /bdag gis bsam pa thag pa'i smon lam
'di/ /mthong thos dran par 'gyur ro cog kun gyi/ /rgyud la nges 'byung blo yis rgyud bskul nas/ /mngon mtho nges legs sa bon thebs par shog /bdag la blo gtad shi gson
grangs med kun/ /mchog gsum thugs rje'i gzigs pa dri med dang / /chos nyid 'gyur med rten 'brel bslu med mthus/ /gnas skabs mthar thug don gnyis lhun grub shog /mdor na nam
mkha'i mtha' khyab yid can rnams/ /gang 'dul thabs kyis mthar thug gnas khrid pa'i/ /kun mchog rdo rje 'chang gi go 'phang mchog /'gyang med myur du thob pa'i bkra shis
shog /dngos brgyud bla ma lha dang dkon mchog gsum/ /bstan srung nor lha'i byin rlabs mthu dpal gyis/ /phyogs dus kun du srid dang zhi ba yi/ /dge legs phun sum tshogs
pa'i bkra shis shog /ces pa rgyal bas lung bstan pa'i skyes bu chen po rdo rje 'chang kun dga' bzang po'i rnam par thar pa legs bshad chu bo 'dus

pa'i rgya mtsho yon tan yid bzhin nor bu'i 'byung gnas zhes bya ba 'di ni dam pa gong ma rnams kyis rnam thar gyi yi ge du ma mdzad kyang / deng sang dpe rnams 'dzom dka' zhing
skabs don rnams rtogs dka' bas rnam thar snga ma rnams kyi legs cha bsdus pa'i yi ge zhig bgyis zhes rgyal tshab dam pa phrin las yun ring du bskyangs pa'i khyab bdag
bla ma lhun grub dpal ldan gyi zhal snga nas kyi bka'i cod pan gnang ba spyi bor blangs shing / rang nyid kyang mos pa'i rgyu byas nas bya bral snyom las pa sangs rgyas
phun tshogs kyis snyan dngags kyi sgro btags kyi tshig sbyor spangs shing / ma bcos pa nyid rgyan gyi dam par byas te/ bla ma gong ma rnams kyi gsung rab las ji ltar 'byung
ba bzhin rnam byung zhes pa sa pho 'brug gi lo'i dbyu gu'i zla ba'i rgyu skar rgyal po cha shas yongs su rdzogs pa'i tshes la/ yon tan rin po che du ma'i 'byung gnas/
dpal e waM chos ldan gyi gtsug lag khang du sbyar ba'o/ /smras pa/ sras bcas rgyal ba'i rtogs brjod rnam thar rnams/ /thar 'dod lam gyi rtsa lag yin na yang / /gtam brgyud
tsam du bsams nas 'dor byed pa/ /de dag sems ni yid srub byed pos bslad/ /'bel gtam 'di la nges shes 'drongs 'dod na/ /legs gsung 'dul ba lung dang mdo sde sogs/ /bgrang
yas gsung rab blta zhing rigs pas dpyod/ /des na bdag la yi rang cis mi skye/ /a ho 'gro ba phal gyi snang tshul gzigs/ /gtan du bde ba'i dam chos yid bzhin dbang / /zhar
byung tsam las snying nas don gnyer dkon/ /longs spyod snyan grags tsam zhig don gnyer mtshar/ /zhes kyang shugs byung thal ba lags/ shu bha mastu sarba dza gattaM//

